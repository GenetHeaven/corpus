ጠይቤሉ ፈለሰ ክብሮሙ ለእስራኤል እስመ ነሥእዋ ለታቦተ እግዚአብሔር ።
ሀለወ ብእሲ አሐዱ ዘእምነ አርማቴም ሲፋ እምነ ደብረ ኤፍሬም ወስሙ ሕልቃና ወልደ ኢያሬምያል ወልደ ኤሊ ወልደ ቶቄ ወልደ ናሴብ ኤፍራታዊ ።
ወቦ ክልኤተ አንስተ ስማ ለአሐቲ ሐና ወስማ ለካልእታ ፍናና ወባቲ ፍናና ደቂቀ ወሐናሰ አልባቲ ውሉደ ።
ወየዐርግ ውእቱ ብእሲ ለለመዋዕል እምነ ሀገሩ አርማቴም ከመ ይስግድ ወይሡዕ ለእግዚአብሔር በሴሎም ።
ወሀለዉ ህየ ኤሊ ወደቂቁ ክልኤቱ ኦፍኒ ወፊንሐስ ካህናቲሁ ለእግዚአብሔር ።
ወእምዝ በአሐቲ ዕለት ሦዐ ሕልቃና ወወሀቦሙ ክፍሎሙ ለፍናና ብእሲቱ ወለደቂቃ ።
ወለሐናሂ ወሀባ አሐደ ክፍለ እስመ አልባቲ ውሉደ ወባሕቱ ሐናሃ ያፈቅር ሕልቃና እምእንታክቲ ወዐጸዋ እግዚአብሔር ማሕፀና ።
ወኢወሀባ እግዚአብሔር ውሉደ በከመ ሥቃያ ወበከመ ሐዘነ ትካዛ ወተሐዝን በበይነ ዝንቱ እስመ ዐጸወ እግዚአብሔር ማሕፀና ወኢወሀበ ውሉዶ ።
ወከመዝ ይገብር ለለዓመት የዐርግ ውስተ ቤተ እግዚአብሔር ወይእቲሰ ትቴከዝ ወትበኪ ወኢትበልዕ ።
ወይቤላ ሕልቃና ምታ ሐና ወትቤ ነየ እግዚእየ ወይቤላ ምንተ ኮንኪ ወምንት ያበክየኪ ወለምንት ኢትበልዒ ወለምንት ትቀሥፊ ልበኪ ኢይኄይሰኪኑ አነ እምዐሠርቱ ውሉድ ።
ወተንሥአት እምድኅረ በልዑ በሴሎም ወቆመት ቅድመ እግዚአብሔር በሴሎም ወኤሊ ካህን ይነብር ውስተ መንበር ኀበ መድረከ ኆኅት ዘቤተ እግዚአብሔር ።
ወይእቲሰ በሐዘነ ነፍሳ በከየት ።
ወጸለየት ኀበ እግዚአብሔር ወትቤ በፃእኩ ብፅአተ ለእግዚአብሔር አዶናይ እግዚእ ኤሎሄ ጸባኦት ።
ለእመ ነጽሮ ነጸርከ ላዕለ ሕማማ ለአመትከ ወተዘከርከኒ ወወሀብከ ለአመትከ ዘርአ ብእሴ ።
ወእሁቦ ቅድሜከ ሀብተ እስከ አመ ይመውት ወይነ ወሜሰ ኢይሰቲ ወሐፂን ኢየዐርግ ውስተ ርእሱ ።
ወእምዝ ሶበ አኅለቀት ጸልዮ ቅድመ እግዚአብሔር ወኤሊሰ ካህን ይትዐቀብ አፉሃ ።
ወይእቲኒ ትነብብ በልባ ወተሐውስ ከናፍሪሃ ወኢይሰማዕ ቃላ ወአምሰላ ኤሊ ከመ ስክርት ይእቲ ።
ወይቤላ ቍልዒሁ ለኤሊ እስከ ማእዜኑ ዝንቱ ስካርኪ አሰስሊ ወይነኪ ወእምቅድመ እግዚአብሔር ፃኢ ።
ወተሠጥወቶ ሐና ወትቤሎ አልቦ እግዚኦ ብእሲት እኪተ መዋዕል አነ ወይነሰ ወሜሰ ኢሰተይኩ ወእክዕዋ ለነፍስየ ቅድመ እግዚአብሔር ።
ወኢትረስያ ለአመትከ ከመ አዋልድ ርኩሳት እስመ እምብዝኀ ሐዘንየ ተመሰውኩ እስከ ይእዜ ።
ወተሠጥዋ ኤሊ ወይቤላ ሖሪ በሰላም አምላከ እስራኤል የህሉ ምስሌኪ ወየሀብኪ ስእለተኪ ኵሎ ዘሰአልኪ በኀቤሁ ።
ወትቤሎ ሐና ረከበት ሞገሰ አመትከ በቅድሜከ እግዚኦ ወሖረት ይእቲ ብእሲት ፍኖታ ወቦአት ቤታ ወበልዐት ምስለ ምታ ወሰትየት ወኢያውደቀት ገጻ እንከ ።
ወተንሥኡ በጽባሕ ወሰገዱ ለእግዚአብሔር ወሖሩ በፍኖቶሙ ወቦአ ሕልቃና ውስተ ቤቱ ውስተ አርማቴም ወአእመራ ስሐና ብእሲቱ ወተዘከራ እግዚአብሔር ወፀንሰት ።
ወእምዝ አመ በጽሐ ጊዜ መዋዕሊሁ ለወሊዶታ ወለደት ወልደ ወሰመየቶ ስሞ ሳሙኤል እስመ እምኀበ እግዚአብሔር ጸባኦት ውእቱ ትቤ እስመ ሰአልክዎ ።
ወዐርገ ሕልቃና ወኵሉ ።
ወሐናሰ ኢዐርገት ምስሌሁ እስመ ትቤሎ ለምታ እስከ አመ የዐርግ ሕፃን ምስሌየ አመ አኅደግዎ ጥበ ።
ወያስተርኢ ቅድመ ገጹ ለእግዚአብሔር ወይነብር ህየ እስከ ለዓለም ።
ወይቤላ ምታ ግበሪ ዘከመ ይኤድመኪ ለአዕይንትኪ ወንበሪ እስከ አመ ታኀድግዮ ጥበ ።
ወባሕቱ አቅሚ ለእግዚአብሔር ዘወፅአ እምአፉኪ ወነበረት ይእቲ ብእሲት ወሐፀነት ወልዳ እስከ አመ አኅደገቶ ጥበ ።
ወዐርገት ምስሌሁ ውስተ ሴሎም ወነሥአት ላህመ ዘሠለስቱ ዓመቱ ።
ወኅብስተ ወመስፈርተ ኤፍ ስንዳሌ ወመስፈርተ ኔባል ወይነ ወቦአት ቤተ እግዚአብሔር በሴሎም ወወልዶሙኒ ምስሌሆሙ ።
ወሦዐ ላህመ ወአብአቶ ሐና እሙ ለወልዳ ኀበ ኤሊ ።
ወትቤ ስምዐኒ እግዚኦ ሐይወት ነፍስከ ከመ አነ ይእቲ እንታክቲ ብእሲት እንተ ቆምኩ ቅድሜከ ወበፃእኩ በኀቤከ ለእግዚአብሔር ።
በእንተ ዝንቱ ሕፃን ወጸለይኩ ወወሀበኒ እግዚአብሔር ስእለትየ ዘሰአልኩ በኀቤሁ ።
ወአነ ወሀብክዎ ለእግዚአብሔር ኵሎ መዋዕስ ሕይወቱ ይትቀነይ ለእግዚአብሔር ።
ወአስተጋብኡ ኢሎፍሊ ኵሎ ተዓይኒሆሙ ውስተ ሳፌቅ ወእስራኤልኒ ተዐየኑ ውስተ ኤንዶር እንተ ኢይዝራኤል ።
ወሖሩ መሳፍንቲሆሙ ለኢሎፍሊ ምስለ ምእት ምእት ብእሲ ወምስለ አሰርቱ ምእት አሰርቱ ምእት ወዳዊትሰ ወአንኩስ ወሰብኡ የሐውሩ ከወላ ።
ወይቤሉ መሳፍንተ ኢሎፍሊ መኑ እሉ እለ የሐውሩ ድኅሪተ ።
ወይቤሎሙ አንኩስ ለመሳፍንተ ኢሎፍሊ ዳዊት ውእቱ ገብረ ሳኦል ንጉሠ እስራኤል ዘገብአ ኀቤነ ።
ናሁ ዝንቱ ክልኤቱ ዓመት ወአልቦ ዘአንከርክዎ ወኢምንተኒ እምአመ መጽአ ኀቤየ እስከ ዮም ።
ወተምዑ ሳዕሌሁ መሳፍንተ ኢሎፍሊ ወይቤልዎ አግብኦ ለዝንቱ ብእሲ ውስተ መካኑ እምኀበ ነሣእኮ ወኢይምጻእ ምስሌነ ።
ውስተ ፀብእ ወኢይኩኖሙ አዕይንተ ውስተ ተዓይኒነ ወበምንት ይገብእ ዝንቱ ኀበ እግዚኡ እንበለ በአርእስቲሆሙ ለእልክቱ ዕደው ።
አኮኑ ዝንቱ ውእቱ ዳዊት ዘበእንቲአሁ ወፅአ ሐላይያት እንዘ ይብላ ቀተለ ሳኦል ዓሠርቱ ምእት ወዳዊት እልፍ ።
ወጸውዖ አንኩስ ለዳዊት ወይቤሎ ሕያው እግዚአብሔር ከመ ጻድቅ አንተ ወኄር በቅድመ አዕይንትየ በበአትከኒ ወበፀአትከኒ ምስሌየ ውስተ ትዕይንት ወኢረከብኩ ላዕሌከ እኪተ ።
እምአመ መጻእከ ኀቤየ እስከ ዮም ወቅድመሰ አዕይንቲሆሙ ለመሳፍንተ ኢሎፍሊ ኢኮንከ ኄረ ።
ወይእዜኒ ተመየጥ ወእቱ በሰላም ወአልቦ ዘይከውን እኩየ ቅድመ አዕይንቲሆሙ ለመሳፍንተ ኢሎፍሊ ።
ወይቤሎ ዳዊት ለእንኵስ ምንተ ረሰይኩከ ወምንተ ረከብከ ላዕለ ገብርከ አበሳ እምአመ መጻእኩ ኀቤከ እስከ ዮም ከመ ኢይምጻእ ወኢይትቃተሎሙ ለፀረ እግዚእየ ንጉሥ ።
ወይቤሎ እንኵስ ለዳዊት አአምር ከመ ጻድቅ አንተ ቅድመ አዕይንትየ ወባሕቱ መሳፍንቲሆሙ ለኢሎፍሊ ይብሉ ኢይምጻእ ምስሌነ ውስተ ፀብእ ።
ወይእዜኒ ጊሥ በጽባሕ እንተ ወደቀ እግዚእከ እለ መጽኡ ምስሌከ ወሖሩ እትዉ እምኀበ መጻእክሙ ወሕሡመ ነገረ ኢትደይ ውስተ ልብከ እስመ ጻድቅ አንተ በቅድመ አዕይንትየ ወጊሡ ፍኖተክሙ ሶበ ጸብሐክሙ ወሖሩ ።
ወጌሡ ዳዊት ወሰብኡ ከመ ይሖሩ ወይዕቀቡ ፍኖቶሙ ለኢሎፍሊ ወኢሎፍሊሰ ዐርጉ ይትቃተሉ ምስለ እስራኤል ።
ወዐርገ ቦዖስ ኀበ አንቀጽ ወነበረ ህየ ።
ወመጽአ ዝክቱ መስተሐምው ዘይቤ ቦዖስ የኀልፍ ወይቤሎ ቦዖስ ገሐሥ ወንበር ዝየ ንትናገር ወግሕሠ ወነበረ ።
ወነሥአ ቦዖስ ዐሠርተ ዕደወ እምነ ሊቃናተ ሀገር ወይቤሎሙ ንበሩ ዝየ ወነበሩ ።
ወይቤሎ ቦዖስ ለመስተሐምው መክፈልተ ገራህት ዘእኁነ አሊሜሌክ አገብእ ላቲ ለኖሔሚን እንተ አተወት እምነ ሐቅለ ሞአብ ።
ወአንሰ ነገርኩከ ትስማዕ እንዘ እብል ኅረይ ለከ በቅድመ እለ ይነብሩ ወበቅድመ ሊቃናት ወበቅድመ ሕዝብየ ።
እመ ትትሐሞ ተሐሞ ወእመሰ ኢትትሐሞ አይድዐኒ ወአእምር እስመ ይቀድመከ ተሐምዎ አንተ ወአነ እምድኅሬከ ወይቤሎ አነኑ ውእቱ መስተሐምው ።
ወይቤሎ ቦዖስ ከመ ነሣእከ ገራህተ እምእደ ኖሔሚን ወእምኀበ ሩት ሞአባዊት ብእሲቱ ለዘ ሞተ ወኪያሃኒ ርቱዕ ትንሥአ ከመ ታቅም ስሞ ለዘ ሞተ ላዕለ ርስቱ ።
ወይቤ መስተሐምው ኢይክል ተሐምዎ ከመ ኢይሕጐል ርስትየ ተሐሞ ለርእስከ ተሐምዎ ዘዚአየ እስመ ኢይክል ተሐምዎ ።
ወከመዝ ውእቱ ለተሐምዎ ኵነኔሁ በቅድመ እስራኤል ወበእንተ ተዋልጦ ከመ ያቅም ቃሎ ወፈትሐ ውእቱ ብእሲ ሣእኖ ወወሀቦ ለካልኡ ዘይትሐሞ ተሐምዎ ዚአሁ ።
ወከመዝ ውእቱ ስምዑ በውስተ እስራኤል ።
ወይቤሎ መስተሐምው ለቦዖስ ንሣእ ለከ ተሐምዎ ዘዚአየ ወፈትሐ ሣእኖ ወወሀቦ ።
ወይቤሎሙ ቦዖስ ለሊቃናት ወለሕዝብ ኵሉ ስምዑ አንትሙ ዮም ከመ ነሣእኩ ኵሎ ዘአሊሜሌክ ወኵሎ ንዋዮ ለኬሌዎን ወለመሐሎን እምነ እዴሃ ለኖሔሚን ።
ወለሩት ሞአባዊት ብእሲተ መሐሎን ነሣእክዋ ሊተ ትኩነኒ ብእሲተ ወከመ አቅም ስሞ ለዘ ሞተ ላዕለ ርስቱ ።
ወኢይጥፋእ ስሙ ለዘ ሞተ እምነ አኀዊሁ ወእምነ ነገደ ሕዝቡ ስምዕየ አንትሙ ዮም ።
ወይቤሉ ኵሉ ሕዝብ በኀበ አንቀጽ ስምዕከ ንሕነ ወሊቃናትኒ ።
ይቤልዎ ይረስያ ለከ እግዚአብሔር ለብእሲትከ እንተ ትበውእ ውስተ ቤትከ ከመ ራሔል ወከመ ልያ እለ ሐነጻሁ ለቤተ እስራኤል ክልኤሆን ።
ወግበር ኀይለ ውስተ ኤፍራታ ወይኩንከ ስም ውስተ ቤተ ልሔም ።
ወይኩን ቤትከ ከመ ቤተ ፋሬስ ዘወለደት ትዕማር ለይሁዳ ወእምነ ዘርእከ የሀብከ እግዚአብሔር በላዕለ ዛቲ ወለት ።
ወነሥአ ቦዖስ ለሩት ወኮነቶ ብእሲተ ወወሀባ እግዚአብሔር ወፀንሰት ወወለደት ወልደ ።
ወይቤላሃ አንስት ለኖሔሚን ይትባረክ እግዚአብሔር ዘኢያኅጥአኪ ዮም መስተሐምወ በዘ ይሰመይ ስምኪ በውስተ እስራኤል ።
ወይከውነኪ በዘ ታገብኢ ነፍሰኪ ወዘየሐፅኖ ለሢበትኪ እስመ አፍቀረተኪ መርዓትኪ እንተ ወለደቶ ለኪ እንተ ትኄይሰኪ እምነ ሰብዐቱ ደቂቅ ።
ወነሥአቶ ኖሔሚን ለውእቱ ሕፃን ወአንበረቶ ውስተ ሕፅና ወኮነቶ ሐፃኒቶ ።
ወሰመያሁ አግዋሪሃ ስሞ እንዘ ይብላ እስመ ተወልደ ወልድ ለኖሔሚን ወሰመዩ ስሞ ኢዮቤድ ውእቱ አቡሁ ለእሴይ አበ ዳዊት ።
ወከመዝ ትውልዱ ለፋሬስ ፋሬስ ወለዶ ለኤስሮም ።
ኤስሮም ወለዶ ለአራም አራም ወለዶ ለአሚናዳብ ።
አሚናዳብ ወለዶ ለነአሶን ነአሶን ወለዶ ለሰልሞን ።
ሰልሞን ወለዶ ለቦዖስ ቦዖስ ወለዶ ለኢዮቤድ ።
ኢዮቤድ ወለዶ ለእሴይ እሴይ ወለዶ ለዳዊት ።
ወኮነ በመዋዕለ ይኴንኑ መሳፍንት መጽአ ረኃብ ውስተ ብሔር ።
ወሖረ አሐዱ ብእሲ እምነ ቤተ ልሔም ዘይሁዳ ከመ ይንበር ውስተ ሐቅለ ሞአብ ውእቱ ወብእሲቱ ወደቂቁ ።
ወስሙ ለውእቱ ብእሲ አቤሜሌክ ወስመ ብእሲቱ ኖሔሚን ወአስማተ ደቂቁ ክልኤቱ መሐሎን ወኬሌዎን ።
ኤፍራታዊያን እምነ ቤተልሔም ዘይሁዳ ወመጽኡ ውስተ ሐቅለ ሞአብ ወነበሩ ህየ ።
ወሞተ አቤሜሌክ ምታ ለኖሔሚን ወተርፈት ይእቲ ወደቂቃ ክልኤሆሙ ።
ወነሥኡ ሎሙ አንስተ ሞአባውያተ ስማ ለአሐቲ ዖርፋ ወስመ ካልእታ ሩት ወነበሩ ህየ የአክል ዐሠርተ ዓመተ ።
ወሞቱ ክልኤሆሙ መሐሎን ወኬሌዎን ወተርፈት ይእቲ ብእሲት እምነ ምታ ወእምነ ክልኤሆሙ ደቂቃ ።
ወተንሥአት ይእቲ ወክልኤሆን መራዕዊሃ ወተመይጣ እምነ ሐቅለ ሞአብ እስመ ሰምዐት ከመ ተሣሀሎሙ እግዚአብሔር ለሕዝቡ ከመ የሀቦሙ እክለ ።
ወወፅአ እምነ ውእቱ መካን ኀበ ይነብራ ወክልኤሆን መራዕዊሃ ምስሌሃ ወሖራ ውስተ ፍኖት ከመ ይእትዋ ውስተ ምድረ ይሁዳ ።
ወትቤሎን ኖሔሚን ለመራዕዊሃ ሑራ እትዋ አብያተ እማቲክን ወይግበር እግዚአብሔር ምስሌክን ምሕረቶ ከመ ገበርክን ምስለ እለ ሞቱ ወምስሌየ ።
ወየሀብክን እግዚአብሔር ትርከባ ዕረፍተ ውስተ አብያተ አምታቲክን ወሰዐመቶን ወጸርኃ ወበከያ ።
ወይቤላሃ ምስሌኪ ንገብእ ውስተ ሕዝብኪ ።
ወትቤሎን ኖሔሚን እትዋ አዋልድየ ለምንት ትመጽአ ምስሌየ ቦኑ ዘብየ ዓዲ ውሉደ ውስተ ከርሥየ እለ ያወስቡክን ።
እትዋ እንከሰ አዋልድየ እስመ ረሣእኩ እምነ አውስቦ ዘእምወለድኩ ውሉደ ።
ወትፀንሓሆሙ እስከ አመ ይልህቁ ወታጽንዓ ርእሰክን ወኢታውስባ አልቦ አዋልድየ ።
እስመ መረረተኒ ነፍስየ ጥቀ ፈድፋደ እምኔክን እስመ ወፅአት እምኔየ እደ እግዚአብሔር ።
ወጸርኃ ካዕበ ወበከያ ወሰዐመታ ዖርፋ ለሐማታ ወተመይጠት ኀበ ሕዝባ ወሩትሰ ተለወታ ።
ወትቤላ ኖሔሚን ለሩት ናሁ አተወት ካልእትኪ ኀበ ሕዝባ ወኀበ አማልክቲሃ እትዊ አንቲኒ ምስለ ካልእትኪ ።
ወትቤላ ሩት ኢያብሐኒ ከመ እኅድጊ ወከመ እትመየጥ እምድኅሬኪ ኀበ ሖርኪ አንቲ አሐውር ወኀበ ኀደርኪ አኀድር ሕዝብኪ ሕዝብየ ወአምላክኪ አምላክየ ።
ወበኀበ ሞትኪ እመውት ወህየ እትቀበር ከመዝ ለይረስየኒ እግዚአብሔር ወከመዝ ለይኩን ከመ አልቦ ዘይፈልጠኒ እምኔኪ እንበለ ሞት ።
ወሶበ ርእየት ኖሔሚን ከመ አጽንዐት ለሐዊር ምስሌሃ ኀደገት እንከ ብሂሎታ ።
ወሖራ ክልኤሆን እስከ በጽሓ ቤተ ልሔም ወደምፀት ኵሉ ሀገር በእንቲአሃ ወይቤልዋ ሕያውትኑ አንቲ ኖሔሚን ።
ወትቤሎን ኢትስምያኒ ኖሔሚን ስምያኒ መራር እስመ መረርኩ ፈድፋደ ወብዙኀ ።
አንሰ ምልእትየ ሖርኩ ወዕራቅየ አግብአኒ እግዚአብሔር ለምንት ትብላኒ ኖሔሚን እንዘ እግዚአብሔር አኅሰረኒ ወፈድፋደ አሕመመኒ ።
ወገብአት ኖሔሚን ወሩት መርዓታ ሞአባዊት ወአተዋ እምነ ሐቅለ ሞአብ ወበጽሓ ውስተ ቤተ ልሔም አመ ቀዳሜ ማእረረ ስገም ።
ወባቲ ኖሔሚን ብእሴ ዘያአምሮ ለምታ ወውእቱ ብእሲ ጽኑዕ ወከሃሊ እምነ አዝማዲሁ ውእቱ ለአሊሜሌክ ወስሙ ቦዖስ ።
ወትቤላ ሩት ሞአባዊት ለኖሔሚን እሑርኑ ውስተ ገራህት እእሪ እክለ ኀበ እለ ረከብኩ ሞገሰ ወትቤላ ሑሪ ወለትየ ።
ወሖረት ወአረየት እምውስተ ገራህት እንዘ ትተልዎሙ ለእለ የዐፅዱ ወበጽሐት ውስተ አሐዱ ሕብር እምነ ገራህቱ ለቦዖስ ዘእምነ ዘመዱ ለአሊሜሌክ ።
ወመጽአ ቦዖስ እምነ ቤተ ልሔም ወይቤሎሙ ለእለ የዐፅዱ እግዚአብሔር ምስሌክሙ ወይቤልዎ ይባርከ እግዚአብሔር ።
ወይቤሎ ቦዖስ ለወልዱ ዘይቀውም ላዕለ እለ የዐፅዱ እንተ መኑ ዛቲ ወለት ።
ወአውሥኦ ውእቱ ወልድ ዘይቀውም ላዕለ እለ የዐፅዱ ወይቤ እንታክቲ ወለት ሞአባዊት እንተ ገብአት ምስለ ኖሔሚን እምነ ሐቅለ ሞአብ ።
ወትቤ እእሪ ወአስተጋብእ እምነ ዘወድቀ እምነ ክልስስታት ወእምድኅሬሆሙ ለእለ የዐፅዱ ።
ወመጽአት ወቆመት እምነግህ እስከ ስርክ ወኢኀደገት ንስቲተኒ ውስተ ገራህት ።
ወይቤላ ቦዖስ ለሩት ኢሰማዕኪኑ ወለትየ ኢትባኢ ውስተ ገራህተ ባዕድ ለአስተጋብኦ ወአንቲኒ ኢትሑሪ እምዝየ ባዕደ ትልዊዮን ለአዋልድየ ።
ወነጽሪ ውስተ ገራህት ኀበ ዐፀዱ ወትልዊዮሙ ናሁ አዘዝኩ ለደቅ ከመ አልቦ ዘይልክፍኪ ።
ወእመኒ ጸማእኪ ሑሪ ኀበ ንዋይ ወስተዪ እምነ ዘአምጽኡ ደቅ ።
ወወድቀት በገጻ ወሰገደት ውስተ ምድር ወትቤሎ እመ ረከብኩ ሞገሰ ቅድመ አዕይንቲከ ዑቀኒ እስመ እንግዳ አነ ።
እምድኅረ ሞተ ምትኪ ወእፎ ኀደጊ አባኪ ወእመኪ ወብሔረ ሙላድኪ ወመጻእኪ ኀበ ሕዝብ ዘኢታአምሪ ትካት ።
ወአውሥአ ቦዖስ ወይቤላ ዜና ዜነውኒ ኵሎ ዘገበርኪ ምስለ ሐማትኪ ።
ወይዕሲኪ እግዚአብሔር በከመ ገበርኪ ወይኩን ዕሴትኪ ፍጹመ በኀበ እግዚአብሔር አምላከ እስራኤል ዘመጻእኪ ኀቤሁ ከመ ትትአመኒ በክነፊሁ ።
ወትቤሎ ሩት ረከብኩ ሞገሰ ቅድመ አዕይንቲከ እስመ አስተፈሣሕከኒ ወናዘዝካሁ ለልበ አመትከ ወናሁ አነ እከውነከ ከመ አሐቲ እምነ አእማቲከ ።
ወይቤላ ቦዖስ ሶበ ኮነ ጊዜ ምሳሕ ንዒ ዝየ ወብልዒ እክለኪ ወትጻብኂ ኅብስተኪ በብሒእ ።
ወነበረት ሩት መንገለ ገቦሆሙ ለእለ የዐፅዱ ወአስተጋብአ ላቲ ቦዖስ ጥሕነ ወበልዐት ወጸግበት ወአትረፈት ።
ወተንሥአት ትትቀረም ወአዘዞሙ ቦዖስ ለደቁ ወይቤሎሙ ለትእሪ ማእከለ ክልስስታት ወኢታስተኀፍርዋ ።
ወጹሩ ላቲ እምነ ዘአስተጋብአት ወኅድጉ ላቲ ወትብላዕ ወትእሪሂ ወኢትገሥጽዋ ።
ወአረየት እምነ ገራህት እስከ መስየ ወዘበጠቶ ለዝክቱ ዘአስተጋብአት ወኮነ ስገሙ በመስፈርተ ኢፍ ።
ወነሥአት ወአእተወት ሀገረ ወርእየት ሐማታ ዘአረየት ወአምጽአት ሩት ወወሀበታ ዘአትረፈት እምድኅረ ጸግበት ።
ወትቤላ ሐማታ በአይቴ አረይኪ ዮም ወበአይቴ ገበርኪ ቡሩከ ለይኩን ዘአእመረኪ ።
ወአይድዐታ ሩት ለሐማታ በአይቴ ገብረት ወነገረታ ስሙ ለውእቱ ብእሲ ዘኀቤሁ ወዓልኩ ዮም ቦዖስ ።
ወትቤላ ኖሔሚን ለመርዓታ ቡሩክ ውእቱ ለእግዚአብሔር እስመ ኢኀደገ ምሕረቶ ምስለ ሕያዋን ወምስለ ምውታን ።
ወትቤላ ኖሔሚን ብእሲሁሰ ቅሩብነ ውእቱ እምእለ ይትሐመውነ ውእቱ ።
ወትቤላ ሩት ለሐማታ እስመ ይቤለኒ ምስለ አዋልድየ ትልዊ እስከ አመ የኀልቅ ማእረርነ ።
ወትቤላ ኖሔሚን ለሩት መርዓታ ሠናይ ወለትየ እስመ ተለውኪ ምስለ አዋልዲሁ ወኢይርከቡኪ ውስተ ገራህተ ባዕድ ።
ወተለወቶን ሩት ለአዋልደ ቦዖስ ከመ ትእሪ እስከ አመ የኀልቅ ማእረረ ስገም ወስርናይ ወነበረት ምስለ ሐማታ ።
ወትቤላ ኖሔሚን ሐማታ ወለትየ ኢየኀሥሥኑ ለኪ ዕረፍተ ከመ ትሠኒ ላዕሌኪ ።
ወይእዜኒ አኮኑ ቦዖስ ማእምርነ ዘምስለ አዋልዲሁ ሀሎኪ ናሁ ውእቱ ይገብር ውስተ ዐውደ እክሉ ዮም በዛቲ ሌሊት ።
ወአንቲሰ ተኀፀቢ ወተቀብኢ ወተለበሲ አልባሰኪ ወሑሪ ኀበ ዐውደ እክሉ ወአልቦ ሰብእ ዘይርአይኪ እስከ የኀልቅ በሊዐ ወሰትየ ።
ወሶበ ሰክበ አእምርዮ መካኖ ኀበ ኖመ ህየ ወሑሪ ወክሥቲ ኀበ እገሪሁ ወስክቢ ወውእቱ ለሊሁ ይኤዝዘኪ ዘከመ ትገብሪ ።
ወትቤላ ሩት ኵሎ ዘከመ ትቤልኒ እገብር ።
ወወረደት ኀበ ዐውደ እክል ወገብረት ኵሎ ዘከመ አዘዘታ ሐማታ ።
ወበልዐ ቦዖስ ወተፈሥሐ ልቡ ወሖረ ወሰክበ ኀበ ክምር ወመጽአት ጽምሚተ ወከሠተት ኀበ እገሪሁ ወሰከበት ።
ወመንፈቀ ሌሊት ከዊኖ ነቅሀ ብእሲ ወደንገፀ ወረከበ ብእሲተ ኀበ እገሪሁ ።
ወይቤላ መኑ አንቲ ወትቤሎ አነ ሩት አመትከ ወክድነኒ ጽንፈ ልብስከ እስመ መስተሐምው አንተ ።
ወይቤላ ቦዖስ ቡርክት አንቲ ለእግዚአብሔር ወለትየ እስመ ኀየሰት ምሕረት ደኃሪት እምነ ቀዳሚትኪ ዘኢሖርኪ ወኢተለውኪ አዋልዳተ እለ ነዳያት ወኢለአብዕልት ።
ወይእዜኒ ወለትየ ኢትፍርሂ ኵሎ ዘትቤሊ እገብር ለኪ ወያአምር ኵሉ ነገደ ሕዝብየ ከመ ብእሲተ ኀይሎሙ አንቲ ወከመ መስተሐምው አነ ።
ወባሕቱ ቦ መስተሐምወ ዘይቀርብ እምኔየ ።
ቢቲ ዛተ ሌሊተ ወሶበ ጸብሐ ለእመ ተሐመወ ሠናይ ለይትሐመውኪ ውእቱ ወእመሰ ኢፈቀደ ይትሐሞ ውእቱ ሕያው እግዚአብሔር ከመ አነ እትሐመወኪ ወቢቲ እስከ ይጸብሕ ።
ወቤተት ኀበ እገሪሁ እስከ ይጸብሕ ወተንሥአት እንበለ ይትራአይ ሰብእ ወይቤ ቦዖስ አልቦ ዘያአምር ከመ መጽአት ብእሲት ኀበ ዐውደ እክል ።
ወይቤላ አምጽኢ ልብሰ ዘላዕሌኪ ወአኀዘ ወሰፈረ ውስቴቱ ስድሰ እክለ ስገም ወአጾራ ወቦአት ውስተ ሀገር ።
ወአተወት ሩት ኀበ ሐማታ ወትቤላ ምንት ዝንቱ ወለትየ ወአይድዐታ ኵሎ ዘከመ ገብረ ላቲ ውእቱ ብእሲ ።
ወትቤላ እላንተ ስድሰ እክለ ስገም ወሀበኒ እስመ ይቤለኒ ኢትእትዊ ዕራቅኪ ኀበ ሐማትኪ ።
ወትቤላ ንበሪ ወለትየ እስከ ትሬእዪ ከመ ኢይስሕት ቃልየ እስመ ኢያረምም ውእቱ ብእሲ ወኢያዐርፍ ዮም እስከ ይገብሮ ለዝንቱ ነገር ።
ቅዱስ እግዚአብሔር ቅዱስ ኃያል ቅዱስ ሕያው ዘኢይመውት ዘተወልደ እማርያም እምቅድስት ድንግል ተሣሃለነ እግዚኦ ።
ቅዱስ እግዚአብሔር ቅዱስ ኃያል ቅዱስ ሕያው ዘኢይመውት ዘተንሥአ እሙታን አመሣልስት ዕለት ።
ዓርገ በስብሐት ውስተ ሰማያት ወነበረ በየማነ አቡሁ ዳግመ ይመጽእ በስብሐት ይኰንን ሕያዋነ ወመታነ ተሣሃለነ እግዚኦ ።
አሜን ወአሜን ለይኩን ለይኩን ቅዱስ ሥሉስ እግዚአብሔር ሕያው ተሣሃለነ ።
ስብሐት እግዚአብሔር ።
ለከ እግዚኦ ለገባሬ ኵሉ ለዘኢታስተርኢ አምላክ ንሰፍሕ ነፍስነ ወስብሐተ ዘነግህ ንፌኑ ለከ እግዚኦ ።
ለጥበበ ኵሉ ኃያል ብዙኃ ሣህል አምላከ ሥራሪሃ ለነፍስ ንሴብሐከ ለዘእምቅድመ ዓለም ተወልደ እምአብ ።
ቃል ዘባሕቲቱ በቅዱሳኒሁ ዕሩፍ ኪያከ ዘትሴባሕ እምስብሐታት ዘኢያረምም ወእምሠራዊተ ሊቃነ መላእክት ።
ኪያከ ዘኢተገብረ በእድ ፈጣሬ ኅቡዓት ዘኢያስተርኢ ንጹሕ ወቅዱስ ዜናዊ ዘነገረነ ጥበበ ኅቡአተ ቅዱሳቲከ ።
ወብርሃነ ለነ ዘኢይጠፍእ አሰፎከነ ስብሐተ ወአኰቴተ ንፌኑ ወቅድሳተ ንጹሐ ።
ንብል ንሕነ እሊአከ አግብርት ወሕዝብኒ ኪያከ ይሴብሑ ።
ኪያከ ንሴብሕ እግዚኦ ።
አምላከ ብርሃን ወላዴ ሕይወት ርእሱ ለአእምሮ ወሀቤ ጸጋ ዘእምጸጋ ፍጹም ።
ገባሬ ነፍስ በቋዒ ጸጋዌ መንፈስ ቅዱስ መዝገበ ጥበብ ረዳኢ መምህረ ቅዱሳን ወመሠረተ ዓለም ዘይትዌከፍ ጸሎተ ንጹሐን ።
ለከ ንሰብሕ ወልድ ዋህድ ቀዳሜ በኵር ቃለ አብ ዘለኵሉ ዚአከ ጸጋ ዘወሀብከነ ለእለ ንጼውዓከ አብ ንጹሕ ዘአልቦ ነውር ።
ዘቦቱ ጥሪት ኅበ ፃፄ ወቍንቍኔ ኢያማስኖ ለዘበኵሉ ሕሊና ለእለ ይትዌከሉ ብከ ትሁብ ።
ዘያፈትዎሙ ለመላእክት የሐውጽዎ ለዘእምቅድመ ዓለም ብርሃን ዓቃቢነ ዘኢይማስን ።
መዝገበ ጽልመት እንተ ብነ በሥምረተ አቡከ አብራህከ ለነ ።
ዘአውጻእከነ እማዕምቅ ውስተ ብርሃን ወወሀብከነ ሕይወተ እሞት ወጸጎከነ እምግብርናት ግዕዛነ ።
ዘበመስቀልከ አቅረብከነ ኅበ አቡከ መልዕልተ ሰማያት በወንጌል መራሕከነ ወነቢያት ናዘዝከነ ዘለሊከ አቅረብከነ አምላክ ።
አላ ብርሃን ሀበነ እግዚኦ ለከ ለአምላክነ ንወድስ ከመ ወትር በዘኢያረምም አኰቴት ንብል ንሕነ እሊአከ አግብርት ወሕዝብኒ ኪያከ ይዌድሱ ።
ኪያከ ንዌድስ እግዚእ ።
ንሤልስ ለከ ዘንተ ስብሐተ እምአፉነ ዘምስለ መንግሥትከ ዘለዓለም ኢየሱስ ወልደ እግዚአብሔር ዘመልዕልተ ኵሉ ምስለ አብ ።
ኵሉ ፍጥረት ይሴብሐከ በረዓድ ወንፍርሃተ መንፈስ ዘኵሉ ነፍስ ይፈርሆ ።
ኵሉ ነፍሳተ ጻድቃን ብከ ይጼውኑ ዘአዝኃንከ እምኔነ ማዕበላተ ውኂዛተ መናፍስት ዘኮንከነ መርሶ ሕይወት እሙስና ወዘከንከነ ምጕያየ ።
ዘቦቱ ተስፋ መድኃኒት ዘለዓለም በባሕር እለ ይትመነደቡ ታድኅን ወለእለ በበድው በጸጋ ትፌውስ ወለእለ በመዋቅሕት ጽኑዓን ዘምስሌሆሙ ትሄሉ ።
ዘእማዕሠረ ሞት ፈትሐነ ዘለምስኪናን ወለልህዋን ይናዝዞሙ ።
ወለእለ ፃመው በመስቀሉ ይባልሕ ዘኵሎ መዓተ ይመይጥ ወያሴስል እምኔነ ለእለ ተወከልነ ቦቱ ።
ዘነቢያት ወሐዋርያት አእኰቱከ በኅቡእ ኪያከ ንዌድስ እግዚኦ ወንሴብሐከ ።
ከመ ለቢወነ ብከ ናዕርፍ በማሕደረ ሕይወት እንዘ ንገብር ፈቃደከ ሀበነ ንሑር በትእዛዝከ ።
ወኵሎ እግዚኦ በምሕረትከ ሐውጽ ንኡሳነ ወዐቢያነ መኰንነ ወሕዝቦ ኖላዌ ወመርዔቶ ።
እስመ ዚአከ መንግሥት ቡሩክ እግዚኦ አምላክነ ።
ስብሐት ለአብ ወወልድ ወመንፈስ ቅዱስ እምቅድመ ዓለም ይእዜኒ ወዘልፈኒ ለዓለም ወለትውልደ ትውልድ ዘኢየኃልቅ ለዓለመ ዓለም አሜን ።
ጸጋ ዘእግዚአብሔር የሃሉ ምስለ ኵልክሙ ።
ንሰብሖ ለአምላክነ ።
አጽንዑ ሕሊና ልብክሙ ።
ብነ ኅበ እግዚአብሔር አቡነ ዘበሰማያት አቡነ ዘበሰማያት አቡነ ዘበሰማያት ኢታብአነ እግዚኦ ውስተ መንሱት ።
እግዚአብሔር አብ ወሀቤ ብርሃን ዘለኵሉ ኃይል ወለኵሉ ነፍስ ሐዋፂ ብርሃን ዘእምቅድም ።
ዓለመ ኃታሚ መራሔ ሕይወት ወበቋዔ ተድላ ዘኢይመውት ።
ዘአውጻእከነ እምእቅፍተ ጽልመት ወብርሃን ዘኢይትረከብ ጸጎከነ ዘአማዕሠር ለእለ የአምኑ ብከ ፈቲሐከ በሃይማኖት ከለልከነ ።
ዘኢይርኅቅ እምአግብርቲሁ ወትረ ዘምስሌሆሙ ትሄሉ ዘኢይጸመም ለዘበፍርሃት ወበረዓድ ትስእሎ ነፍስ ።
እምቅድመ ሕሊና ኵሉ የአምር ወእምቅድመ ሕሊና ይፈትን ወዘእንበለ ንስአሎ ይሁብ ፍትወተነ ዘእምፈቃዱ ወይሰምዓነ እለ እንበለ ኑፋቄ ንጼውዖ ዘኢይትነገር በርሃን ።
ንጉሠ ሠራዊተ ሰማያት ሰማዔ ስብሐተ ማኅሌት ዘሊቃነ መላእክት ወዘዲቤሆሙ የዐርፍ ።
ስምዓነ ንስእለከ እግዚኦ ሀበነ በትውክልት ቃለ ዘኢያረምም ።
ኪያከ ንሰብሕ ኪያከ ናእኵት ወኪያከ ንባርክ ወከመ ብከ ንፀወን ንሕነ አግብርቲከ ንሴብሐከ እግዚኦ ።
ኪያከ ንሴብሕ እግዚኦ ።
እግዚኦ ኢየሱስ ክርስቶስ ስምዓነ ቅዱስ ።
ለበሀማን ኮኖሙ ቃለ ለስቡራን ምርጉዘ ለዕውራን ብርሃን ወለሐንካሣን ፍኖተ ወለዘለምጽ መንጽሔን ።
እኁዛተ ሕማማት እግዚእ ፈውሰከ ለጽሙማን መፈውስ ።
ለሞት ዘለፎ ወለጽልመት ሣቀዮ ዘገብረ ብርሃን ።
ፀሐይ ዘኢየዐርብ ወማኅቶት ዘኢይጠፍእ ፀሐይ ዘዘልፈ ያበርህ ዲበ ቅዱሳን ወኵሎ ተከለ ለሠርጐ ዓለም በሥምረት እቁም ገሃደ ።
ለኵሉ ሠረቀ ለሰብእ መድኃኒተ መያጢሃ ለነፍስ ወኵሉ በዘይደሉ አቅደምከ ሐልዮ ።
ገባሬ መላእክት አበ ኵሉ ሠርጐ ዓለም ሣራሪሃ ለምድር ።
ጥበብ ወአእምሮ እምአብ ዘሀሎ እምቅድም ውስተ ዓለም ተፈነወ ።
ዝ ሀሉና ዘኢይትነሠት ወዘኢይተረጐም መፈስ ዘኢያስተርኢ ዜናዊ ስቡሕ አንቲ ወመንክር ስምከ ።
ወበእንተ ዝንቱ ንሕነ አግብርቲከ ንዌድስከ እግዚኦ ።
ኪያከ ንዌድስ እግዚኦ ።
ንሤልስ ለከ ዝንተ ቅዱስ ስብሐተ ዘወሀከነ ዚአከ ሃይማኖተ ዘኢይትነሠት ።
ወቦቱ ገበርከ ለነ ንማዕ ማዕሠሪሁ ለሞት ዘፈጠርከ ሕሊናተ ርቱዓተ ለእለ የአምኑ ብከ ።
ከመ እምሰብእ ይኩኑ አማልክተ ዘወሀብከነ በመንፈስ ንኪድ ኵሉ ኃይሎ ለጸላዒ ።
ከመ ንፍታሕ ዘኢይትፈታሕ ፍቅረ ለነ ኅበ አቡከ ወዐረቀ ማዕከሌነ ።
ሰማዕ እግዚኦ እለ ኪያከ ይስእሉ እግዚኦ እለ ዘንስእለከ ኢንሰተት አላ በስክየት ዲበ ጸላዒ ነሀሉ ።
ሀበነ ዘወትር ጸሎትነ እምኂጠተ ጸላዒ ንትዓቀብ ።
ሰማዕ ዘለዓለም ንጉሥ መዓስብ ናዝዝ እጓለ ማውታ ተወከፍ ሲሩያነ በምሕረትከ አንጽሕ አብዳነ አጥብብ ወኅጉላነ ሚጥ ።
እለ ውስተ ሞቅሕ አድኅን ወለኵልነ ኩን ፀወነ እስመ ለከ እግዚኦ አምላክነ መንግሥት ብሩክ ።
ጸጋሁ ለእዚአብሔር የሀሉ ምስሌክሙ ።
አእኵትዎ ለአምላክነ ።
ለከ ለአብ ዘኢይማስን መድኃኔ ነፍስነ ወመሠረተ ጥበባት ዓቃቤ አልባቢነ ዘእንተ ውስጥ አይነነ አብራህከ ።
ወጽልመተ ኅሊናነ በዘዚአከ አእምሮ ከለልከነ አንተ ዘተውህበ ለሙስና ዘትካት ብእሴ አድኃንከ ።
በመስቀሉ ለዋህድከ ወሐደስኮ በዘኢይማስን ዘስሕተታት በጠላ በትእዛዝከ ወበሞተ ወልድከ ቤዘውከ ።
ወዘተገድፈ ኃሠሥከ ወበእንተ ዝንቱ ንሕነ አግብርቲከ ንሴብሐከ እግዚኦ ።
ንሴብሐክለ እግዚኦ ።
ንዌድስከ እግዚኦ ዘወትረ ይሴብሑ ስብሐተ ማኅሌት ዘሊቃነ መላእክት በኢያርምሞ እንበለ ዕረፍት ።
ውዳሴ ስብሐት አኰቴት ዘአጋእዝት ።
በመኃልይ ይሴብሑከ እግዚኦ ።
ዘፈኖከ ምክረከ ዚአከ ቃለ ዚአከ ጥበበ ወዘዚአከ ሕዋጼ ዘሀሎ ምስሌከ እምቅድም ዓለም ።
እንበለ ይትገብር ዘኢተገብረ ቃል ዘተርእየ በሥጋ ለመድኃኒተ ትዝምደ ሰብእ ።
ወልድከ ወፍቁርከ እግዚእነ ኢየሱስ ዘአግዐዘነ እምአርዑተ ኃጢአት ።
ወበእንተ ዝንቱ ንሕነ አግብርቲከ ንዌድስከ እግዚኦ ።
ለከ ዘእምልብነ ውዳሴ ንሤልስ ወሀቤ ሕይወት ።
እግዚኦ ሐዋፄ ነፍሰ ትሑታን መንፈስ ምንዱበ ኢተኅየየ ለእለ ይሰደዱ ረዳኢ ወለእለ ውስተ ሠርም ይትመነደቡ መድኅን ።
ለርኁባን ወይትቤቀል ለግፉዓን አርከ መሐይምናን መስተናግር ለጻድቃን ወማኅደር ለንጹሐን ።
ወለእለ በጽድቅ ይጼውዕዎ ሰማዒ ለመበለት ከዳኒ ወባላሒ ለእጓለ ማውታ ።
ዘይሁብ መርሐ ርቱዓ ለቤተ ክርስቲያን ዘተከላ ላቲ ምዕራፍ ስሐተ ሃይማኖት ጉባዔ መንፈስ ሀብተ ጸጋ ወኃይል ።
ለከ እንዘ ንዌድስ ወኢናዕርፍ ለዝሉፍ በአልባቢነ ናስተማስል አምሳለ መንፍሥትከ ቦቱ ።
በእንቲአከ ወበእንተ ፍቁር ወልድከ እግዚእነ ኢየሱስ ዘቦቱ ለከ ስብሐት ወእኂዝ ለዓለመ ዓለም ።
ወበእንተስ ይእቲ ዕለት ወይእቲ ሰዓት አልቦ ዘየአምራ ኢመላእክተ ሰማይ ወኢወልድ ዘእንበለ አብ ባሕቲቱ ።
ዑቁ ትግሁ ወጸልዩ እስመ ኢተአምሩ ማእዜ መዋዕለ ጊዜሁ ።
እስመ ከመ ብእሲ ዘይነግድ ወይኃድግ ቤቶ ወይሁቦሙ ግብሮሙ ለአግብርቲሁ ለለአሐዱ እምኔሆሙ ወይኤገዞ ለአጻዊነ ከመ ይትጋህ ትግሁ እንከ ።
እስመ ኢተአምሩ ማእዜ ይመጽእ በዓለ ቤት እመሂ ሠርከ ወእመሂ መንፈቀ ሌሊት ወእመሂ ጊዜ ይነቁ ዶርሆ ወእመሂ ጸቢሕህ ።
ኢይምጻእክሙ ግብተ ወኢይርከብክሙ እንዘ ትነውሙ ።
ወናሁ እብለክሙ ለኵልክሙ ትግሁ ።
ወይኩን ቅኑተ ሐቌክሙ ወኅትወ መኃትዊክሙ ።
ወአንትሙኒ ከመ እደው እለ ይጸንሑ እግዚኦሙ እስከ የአቱ እምከብካብ ከመ መጺኦ ወጐድጕዶ ያርውዎ ሶቤሃ ።
ብፁዓን እሙንቱ አግብርት እለ ይረክቦሙ እግዚኦሙ መጺኦ እንዘ ከመዝ ይገብሩ ወይተግሁ አማን እብለክሙ ከመ ይቀንት ሐቌሁ ወያረፍቆሙ ወያንአሶሱ ማዕከሎሙ ወይትለአኮሙ ።
ወእመኒ በካልእት ወእመኒ በሣልስት ሰዓተ ሌሊት ሶበ መጽአ ወረከቦሙ ከመዝ ብፁዓን እሙንቱ እልክቱ አግብርት ።
ወዘንተ ባሕቱ አእምሩ ሶበሁ የአምር በዓለ ቤት እንተ ጊዜ ይመጽእ ሰራቂ እምተግሀ ወእምሀለወ ወእምኢያብሐ ይክርዩ ቤቶ ።
ወአንተሙኒ ድልዋኒክሙ ሀልው እስመ በጊዜ ኢተሐዘብክሙ ይመጽእ ወልደ እጓለ እመሕያው ።
ወይቤሎም ጴጥሮስ እግዚኦ ለነኑ ትሜስል ዘንተ ምሳሌ አው ለኵሉኑ ።
ወይቤሎ እግዚእነ መኑ እንጋ ውእቱ መጋቢ ኄር ወምእመን ወጠቢብ ዘይሰይሞ እግዚኡ ላዕለ ኵሉ ሰብአ ቤቱ ከመ የሀቦሙ ሲሳዮሙ በበጊዜሁ ።
ብፁዕ ውእቱ ገብር ዘመጺኦ እግዚኡ ይረክቦ እንዘ ከመዝ ይገብር ።
አማን እብለክሙ ከመ ላዕለ ኵሉ ንዋዩ ያሜግቦ ።
ወእመሰ ይቤ ውእቱ ገብር እኩይ በልቡ ይጐነዲ አቲወ እግዚእየ ወይእኅዝ ይዝብጥ ወያመንዝዝ ደቀ ወአዋልደ ዘቤተ እግዚኡ ወይበልዕ ወይሰቲ ምስለ ሰካርያን ወይሰክር ።
ወይበጽሕ እግዚኡ ለውእቱ ገብር በዕለተ ኢተሐዘበ ወበጊዜ ኢያእመረ ወይመትሮ እማዕከሉ ወያገብእ መክፈልቶ ምስለ እለ ኢየአምኑ ።
ወለገብርሰ ዘየአምር ፈቃደ እግዚኡ ወኢይገብር ወኢያስተዳሉ ዘከመ ይፈቅድ ብዙኅ እምቅሠፍሩ ።
ወዘሰ ኢየአምር ለእመ ኢገብር ውኁድ መቅሠፍሩ ወለኵሉ ዘብዙኅ ወሀብዎ ብዙኅ ይትኅሠሥዎ ወለዘኒ ውኁድ አማኅፀንዎ ውኁድ ይትኅሠሥዎ ።
ወበእንተስ ይእቲ ዕለት ወኪያሃ ሰዓት አልቦ ዘየአምራ ኢመላእክተ ሰማይ ወኢወልድ ዘእንበለ አብ ባሕቲቱ ።
ወበከመ ኮነ በመዋዕለ ኖኅ ከማሁ ይከውን ምጽአቱ ለወልድ እጓለ እምሕያው ።
እስመ በከመ ኮነ በመዋዕለ ኖኅ እምቅድመ ማየ አይኅ ይበልዑ ወይሰትዩ ወያወስቡ ወይትዋሰቡ እስከ አመ ቦአ ኖኅ ውስተ ታቦት ።
ወኢያእመሩ እስከ አመ መጽአ ማየ አይኅ ወአጥፍአ ኵሎ ከማሁኬ ይከውን ምጽአቱ ለወልድ እጓለ እመሕያው ።
አሜሃ ክልኤቱ ይሄልው ውስተ አሐዱ ገራህት አሓደ ይነሥኡ ወካልኦ ይኃድጉ ።
ወክልኤቲ የሐርጻ በአሐቲ ማሕረጽ አሐተ ይነሥኡ ወካልዕታ የኃድጉ ።
ወክልኤቱ ይሰክቡ ውስተ አሐዱ ዓራት አሓደ ይነሥኡ ወካልኦ የኅደጉ ።
ትግሁ እንከ እስመ ኢተአምሩ በዓይ ሰዓት ይመጽእ እግዚእክሙ ።
ወዘንተ ባሕቱ አእምሩ ሶበሁ የአምር በዓለ ቤት ጊዜ ይመጽእ ሰራቂ እምተግሀ ወእምሀለወ ወእምኢኅደገ ይክርዩ ቤቶ ።
ከማሁ አንትሙሂ ድልዋነክሙ ሀልዉ እስመ በጊዜ ኢተሐዘብክሙ ይመጽእ ወልደ ዕጓለ እመሕያው ።
መኑ እንጋ ገብር ምእመን ወጠቢብ ዘይሰይሞ እግዚኡ ውስተ ኵሉ ንዋዩ ከመ የሀቦሙ ሲሳዮሙ በጊዜሁ ።
ብፁዕ ውእቱ ገብር ዘመጺኦ እግዚኡ ይረክቦ እንዘ ዘንተ ይገብር ።
አማን እብለክሙ ከመ ዲበ ኵሉ ንዋዩ ይሠይሞ ።
ይጐነዲ አቲወ እግዚእየ ወይዘብጥ አብያጺሁ ወይበልዕ ወይሰቲ ምስለ ሰካርያነ ።
ወይመጽእ ለውእቱ ገብር በዕለተ ኢተሐዘበ ወበጊዜ ኢያእመረ ።
ወይሠጥቆ እማዕከሉ ወይሬሲ መክፈልቶ ምስለ መደልዋን ኅበ ሀሎ ብካይ ወሐቅየ ስነን ።
ወእነግረክሙ አኃዊነ ጸጋ እግዚአብሔር ዘተውበ ለቤተ ክርስቲያን ዘመቄዶንያ ።
እስመ እምብዙኅ መከራ ሕማሞሙ ፈድፈደ ፍሥሓሆሙ ወምስለ ዕመቀ ንዴቶሙ ፈድፈደት ፍሥሓ ብዕሎሙ ።
እስመ ለልየ ሰማዕቶሙ ከመ በአምጣነ ኃይሎሙ ወዘእንበለ ኃይሎሙሂ ጥቡዓን እሙንቱ ለሊሆሙ ።
ወብዙኃ አስተብቍዑነ በእንተ ሱታፌ መልእክት ለቅዱሳን ።
ወአኮሂ በከመ ተሐዘብነ እስመ ሰሊሆሙ አቅደሙ በፈቃዶሙ ወመጠዉ ነፍሶሙ ለእግዚአብሔር ወለነኒ ።
በከመ ፈቃደ እግዚአብሔር አስተፍሥሐነ ቲቶ ወአስተብቋዕናሁ ከመ ይፈጽም ለክሙ ጸጋሁ በከመ ወጠነ ።
እስመ ፈድፈድክሙ በኵሉ በሃይማኖት ወበቃል ወበጥበብ ወበጽሂቅ በኵሉ ዘኮነ በኅቤክሙ ወበአፍቅሮትክሙ ኪያነ ከማሁ አፈድፍዱ ወበአፍቅሮትክሙ ኪያነ ከማሁ አፈድፍዱ ካዕበ ውስተ ዛቲ ጸጋ ።
ወአኮ በግብር ዘእብለክሙ ዳእሙ እስመ ቦ እለይድሕቅዎ ለዝንቱ እምኔክሙ ወናሁ አእመርኩ ጽንዐ ሃይማኖትክሙ ወአፍቅሮትክሙ ።
ተአምሩ ጸጋሁ ለእግዚእነ ኢየሱስ ክርስቶስ በእንቲአክሙ አንደየ ርእሶ እንዘ ባዕል ውእቱ ከመ አንትሙ ትብዐሉ በንዴተ ዚአሁ ።
ወበዝንቱ አምከርኩክሙ ዘይበቍዓክሙ እስመ ፈቀድክሙ ወአቅደምክሙ ትመጥዉ ነፍስክሙ እምቀዳሚ ዓም ።
ወይእዜሰ ግብሩሂ ወፈጽሙሂ እስመ ፈቂድሂ እምፈቲው ወገቢርሂ እምረኪብ ።
ወእምከመሰ ፈቂድ ሀሎ ይትመዘገን በዘይትከ ሃሎ ወአኮ በአምጣነ ዘኢይትከሃሎ ።
ወዘአኮ ከመ ባዕድ ያዕርፍ ኪያክሙ ናጠውቅ ዳዕሙ ተሀልዉ ዕሩርየ በዝ መዋዕል ።
እስመ ተረፈ ዚአክሙ ውስተ ንትጋ እልክቱ ይከውን ወተረፈ ዚአሆሙ ውስተ ንትጋ ዚአክሙ ከመ ይኩን ሀልዎትክሙ ዕሩየ በኵሉ ።
እስመ ከመዝ ይቤ መጽሐፍ ዘቦ ብዙኅ ኢያትረፈ ወዘቦ ውሑድ ኢያሕጸጸ ።
ወይመጽኡ እምአህጉር ይሁዳ እምአድያመ ወእምአድያም ወእምአሕቃላት ወእምአድባር እመንገለ ሰሜን ወያመጽኡ መሥዋዕተ ወመሐና ወሰኂነ ወያመጽኡ አኰቴተ ለእግዚአብሔር ።
ወእመ ኢሰማዕክሙኒ ወኢቀደስክሙ ዕለተ ሰንበት ወአባዕክሙኒ ወኢቀደስክሙ ዕለተ ሰንበት ወአባዕክሙ ፆረ እንተ አናቅጺሃ ለኢየሩሳሌም በእለተ ሰንበት አነድድ እሳተ ላዕለ ኆኃቲሃ ወትበልዕ መሠረታቲሃ ለኢየሩሳሌም ወኢተጠፍእ ።
ወከማሁ አንትሙሂ ወራዙት ተኰነኑ ለእለ ይልኅቁክሙ ወኵልክሙ ተመሀርዋ ለአትሕቶ ርእስክሙ እስመ እግዚአብሔር ያኃሥሮሙ ለዕቡያን ወያከብሮሙ ለእለ ያቴሕቱ ርእሶሙ ።
አትሕቱ እንከ ርእሰክሙ ታሕተ እዴሁ ለእግዚአብሔር ጽንዕት ከመ ያልዕልክሙ አመ ይሔውጸክሙ ።
ወኵሎ ሕሊናክሙ ግድፉ ላዕሌሁ እስመ ውእቱ ይሔሊ በእንቲ አክሙ ።
ጥበቡ እንከ ወአጥብቡ ልበክሙ እስመ ጸላዒክሙ ጋኔን ይጥሕር ከመ አንበሳ ወየኃሥሥ ዘይውኅጥ ።
አጽንዑ ቀዊመ በሃይማኖትክሙ እንዘ ተአምሩ ከመ ሕማሙ ለዝ ዓለም ትረክቦሙ ለኵሎሙ አኃዊክሙ ።
ወአጽንዕዋ ለተፋቅሮ ወእግዚአብሔርሰ ዘበኵሉ ክብር ጸውዐክሙ ወያሌብወክሙ ውእቱ ።
ዘሎቱ ስብሐት ወኃይል ለዓለመ ዓለም አሜን ።
ወእመሰ በበይናቲክሙ ትትባልዑ ወትትናሰኩ ተኅልቆ ተርፈክሙ ።
እብለክሙ በመንፈስ ሑሩ ወፍትወተ ሥጋክሙ ኢትግበሩ ።
እስመ ሥጋኒ ይፈቱ ዘኢይፈቱ ሥጋ ወይትዓበዩ በበይናቲሆሙ ከመ ኢትግበሩ ዘትፈቅዱ ።
ወእመሰ ዘመንፈስ ትተልው ወጻእክሙ እምኦሪት ።
ወይትዐወቅ ምግባሩ ለሥጋ ዝሙት ርኵስ ።
ወምርዓት አጣዕዎ ሥራይ ጽልእ ትዝህርት ትውዝፍት ቅንአት ።
መዓት ኑፋቄ ተቃኅዎ ተሐምሞ ተቃትሎ ስክረት ወዘአምሳሊሁ ለዝንቱ በከመ አቅደምኩ ነጊሮተክሙ ዘዘንተ ይገብር ኢይሬኢ መንግሥተ እግዚአብሔር ።
ወፍሬሁስ ለመንፈስ ተፋቅሮ ፍሥሓ ሰላም ትዕግሥት ምጽዋት ኂሩት ሃይማኖት የውሀት ኢዘምዎት ።
አልቦ ዘይኄይስ እምዝ ሕግ ።
ወእለሰ በኢየሱስ ክርስቶስ ሰቀሉ ሥጋሆሙ ምስለ ፍትወት ወምስለ ኃጢአት ።
ወይእዜለ በመንፈስ ንሕየው ንግበር ።
ወኢንኩን ዝሁራነ ወኢትትሐመዩ በበይናቲክሙ ወኢትትኃሠሡ በበይናቲክሙ ።
እንከሰ ጽንዑ በእግዚአብኤር ወበጽንዐ ኃይሉ ።
ወልበሱ ወልታ እግዚአብሔር በዘትክሉ ተቃውሞቶ ለመናግንተ ሰይጣን ።
እስመ ቀትልክሙ ኢኮነ ምስለ ዘሥጋ ወደም ዘእንበለ ምስለ መኳንንተ ጽልመት ወአጋንንት እኩያን እለ መትሕተ ሰማይ ።
ወበእንተዝ ንሥኡ ወልታ እግዚአብሔር ከመ ትክህሉ ተቃውሞታ ለዕለት እኪት ።
ወኩኑ ድልዋነ በኵሉ ከመ ትጽንዑ ቁሙ ልብሰ ሐጺን ዘጽድቅ ተሥኢነክሙ ኃይለ ወንጌል ዘበሰላም ።
ወምስለዝ ኵሉ ንሥኡ ንዋየ ሕልቅ ዘሃይማኖት በዘትክሉ አጥፍኦተ ኵሉ አሕጻሁ ለእኩይ ርሱን ።
ወንሥኡ ጌራ መድኃኒት ላዕለ ርእሰክሙ ወሰይፈ ዘመንፈስ ቅዱስ ንሥኡ በእደዊክሙ ዘውእቱ ቃለ እግዚአብሔር ።
በኵሉ ጸሎት ወስእለት እንዘ ትጼልዩ በኵሉ ጊዜ በመንፈስ ትግሁ ወተፀመዱ ለጸሎት ኵሉ ጊዜ በእንተ ኵሎሙ ቅዱሳን ።
ወበእንቲአየ ከመ የሀበኒ ቃለ ወይክሥት አፉየ ከመ እንግር ገሃደ ሕርመተ ትምህርት ።
ዘበእንቲአሁ እተነብል ሙቁሕየ ከመ እንግር ገሃደ በእንቲአሁ በከመ ይደሉ እንግር ።
ወጊዜ መንፈቅ ሌሊት ጸልዩ ጳውሎስ ወሰኢላስ ወስብሕዎ ለእግዚአብሔር ወሙቃሓን ይሰምዕዎሙ ።
ወሶቤሃ አጽለቅለቀ ዐቢይ ድልቅልቅ ወአንቀልቀለ መሠረታተ ቤተ ሞቅሕ ወተርኅወ በጊዜሃ ኵሉ አንቀጽ ወተፈትሑ መዋቅሕቲሆሙ ለኵሎሙ ።
ወሶበ ነቅሐ ዐቃቤ ቤተ ሞቅሕ ርእየ ርኅወ ኵሎ አናቅጸ ወመልሐ መጥባሕቶ ይትረገዝ ለሊሁ እስመ መሰሎ ዘአምሰጡ ሙቁሐን ።
ወከልሐ ሎቱ ጳውሎስ ወይቤሎ ኢትግበር እኩየ ዲበ ነፍስከ ሀሎነ ኵልነ ዝየ ።
ወአምጽአ ማኅቶተ ወሖረ እንዘ ይርእድ እንተ ውስጥ ወሰገደ ኅበ ጳውሎስ ወሲላስ ።
ወአውጽኦሙ አፍአ ወይቤሎሙ አጋእዝትየ ምንተ እግበር ከመ እድኅን ።
ወይቤልዎ እመን በእግዚነ ኢየሱስ ክርስቶስ ወተሐዩ አንተ ወኵሉ ቤትከ ።
ወነገርዎ ቃለ እግዚአብሔር ወለኵሉ ሰብኡ ።
ወነሥኦሙ ሶቤሃ በሌሊተ ወሐፀቦሙ እምቅሥፈቶሙ ወተጠምቀ ውእቱኒ ወኵሉ ሰብኡ በጊዜሃ ።
ወአዕረጎሙ ውስተ ቤቱ ወሠርዐ ማእደ ወተፈሥሐ ውእቱ ወኵሉ ቤቱ በአሚነ እግዚእነ ።
ናሁኬ አእመርነ ከመ እግዚአብሔር ይክል አድኅኖቶሙ እምነ መንሱት ለጻድቃን ወለኃጥአንሰ ዕለተ ደይን ትጸንሖሙ ለተፅእሮ ።
ወፈድፋደሰ ለእለ ይተልውዋ ድኅሬሃ ለፍትወቶሙ ወያጌምንዎ ለሥጋሆሙ ወያስተሐቅርዎ ለፈጣሪሆሙ ኅቡሳን ወዝሉፋን እለ ኢይደነግፁ ከመ ይፅርፉ ላዕለ ስብሐቲሁ ።
ዘውእቱ ኅበ መላእክት እለ ልዑላን እሙንቱ እምኔሆሙ በኅይል ወበጽንዕ ወኢይክሉ ተዐግሦ ከመ ያብጽሑ ላዕሌሆሙ ደይነ ፅርፈቶሙ ።
ውእቶሙኬ ከመ እንስሳ ዘአልቦ ቃል ዘይትወለድ ለሙስና ወለተሠርዎ እስመ ይፀርፉ ላዕለ ዘኢየአምሩ ለሕርትምናሆሙ ወሎሙ በሙስናሆሙ ዐስበ ዐመፃ ።
ወአውተሐወዝዋ ለተደልዎ ለታየ ዕለቶሙ ወይበልዑ እንዘ ሕብቁቃን ወርኩሳን እለ ኢይጸግቡ ወይትጉሐለው እፍቅሮሙ ወይትሜክሁ ለቢጾሙ ከመ ዘሠናይ ምግባሮሙ ።
ወምሉእ ውስተ አእይንቲሆሙ ዝሙት ወኅጢአት እንተ አልባቲ ዘይገሀግሃ ወያደነግፁ ነፍሰ ሰብእ እለ ስጡሕ ልቦሙ ወትዕግልት ምግባሮሙ ወየኅድጉ ወርገመ ለውሉዶሙ ።
ወስሕትዎ ለፍኖተ ጽድቅ ወተለውዋ ለፍኖተ በለዓለም ወልደ ባሶር ዘአፍቀራ ለዐስበ ዓመፃ ።
ወተዛለፎ ለበለዓም በኃጢአቱ ዘኢይነብብ አድግ በቃለ እጓለ እመሕያው ተናገረ ወከልኦ ለነቢይ ዕበዲሁ ።
እሉ እሙንቱ ዐዘቅት ንጽፍት ወጊሜ ዘነፋስ ይዘርዎ እለ ለደይነ ጽልመት ዘለዓለም የዐቅብዎሙ ።
እስመ ዐበይተ ጌጋይ ነበቡ ወያደነግፁ በእንተ ፍትወት ዝሙቶሙ ዘሥጋሆሙ ሰብእ እለ ኅዳጠ አምሰጡ ወገብኡ ውስተ ጌጋይ ።
እለ ሕገ ግዕዛን ተምህሩ ወለሊሆሙኒ ቅኑያት ለሕርትምና እስመ ኵሉ ለዘተአዘዘ ውእቱ ይትቀነይ ።
እስመ ጐየ እምኃጢአቱ ለዝንቱ ዓለም በአእምሮቱ ለእግዚእነ ወመድኅኒነ ኢየሱስ ክርስቶስ ወገብኡ ዳግመ ወተጸፈሩ ወተቀንዩ ሎቱ ወይከውኖሙ ደኃሪ ጌጋዮሙ እምነ ቀዲሙ ዘያክዮሙ ።
እምኅየሶሙ ሶበ ኢያእመርዋ ለፍኖተ ጽድቅ ኢምያእምርዋ ወይግብኡ ድኅሬኆሙ እምእንተ ተውህበት ሎሙ ትእዛዝ ቅድስት ።
ወበጽሐቶሙ አምሳል እንተ መሰሎ በጽድቅ እንተ ይቤ ከልብ ገብአ ዲበ ቅያኡ ወሐራውያኒ ተኅፂባ ገብአት ዲበ ጸብር ።
ወሀሎ ህየ አሐዱ ብእሲ ዘሰላሳ ወስምንቱ ክረምቱ እምዘደወየ ።
ወኪያሁ ርእዮ እግዚእ ኢየሱስ ክርስቶስ ይሰክብ ውስተ ዓራቱ አእመረ ከመ ጐንደየ ውስተ ደዌሁ ወይቤሎ ትፈቅድኑ ትሕየው ።
ወአውሥአ ውእቱ ትፈቅድኑ ትሕየው ።
ወአውሥአ ውእቱ ድውይ ወይቤሎ እወ እግዚኦ አላ ሰብእ አልብየ ከመ ሶበ ይትሐወክ ማይ ያውርደኒ ወይደየኒ ውስተ ምጥማቃት ወሶበ እመጽእ አነ ባዕድ ይቀድመኒ ወሪደ ።
ወይቤሎ እግዚእ ኢየሱስ ተንሥእ ወንሣእ ዓራተከ ወሑር ።
ወሐይወ ሶቤሃ ውእቱ ብእሲ ወነሥአ ዓራቶ ወሖረ ።
ወሰንበት አሜሃ ይእቲ ዕለት ወይቤልዎ አይሁድ ለዘሐይወ ሰንበት ውእቱ ዮም ወኢይከውነከ ትንሣእ ወትፁር ዐራተከ ።
ወአውሥአ ወይቤሎሙ ዘአሕየወኒ ውእቱ ይቤለኒ ፁር ዓራተከ ወሑር ።
ወተስእልዎ ወይቤልዎ መኑ ውእቱ ብእሲሁ ዘይቤለከ ተንሥእ ወፁር ዓራተከ ወሑር ።
ወውእቱሰ ዘሐይወ ኢያእመረ መኑ ውእቱ ዘአሕየዎ እስመ ተሰወረ እግዚእ ኢየሱስ ማዕከለ ብዙኃን ሰብእ እለ ሀለዉ በውእቱ መካን ።
ወእምዝ ረከቦ እግዚእ እየሱስ ለውእቱ ዘሐይወ እንዘ ይሜህር በምኵራብ ።
ወይቤሎ ናሁኬ ሐዮከ ዑቅ ኢተአብስ ዳግመ ከመ ዘየአኪ እምዝ ኢይርከብከ ።
ወሖረ ውእቱ ብእሲ ወነገሮሙ ለአይሁድ ከመ እግዚእ ኢየሱስ ውእቱ ዘአሕየዎ ።
ወበእንተ ዝንቱ ያስተዋድይዎ አይሁድ ለእግዚ ኢየሱስ ወየኃሥሥዎ ይቅትልዎ እስመ ከመዝ ይገብር በሰንበት ።
ወአውሥአ እግዚእ ኢየሱስ ወይቤሎሙ አቡየሂ እስከ ይእዜ ይገብር ወአነሂ እገብር ወበእንተ ዝንቱ ፈድፋደ የኅሥሡ አይሁድ ይቅትልዎ እስመ አኮክመ ሰንበተ ባሕቲቶ ዘይሥእር ዳዕሙ ዓዲ አባሁ ይሬስዮ ለእግዚአብሔር ወያዔሪ ርእሶ ምስለ እግዚአብሔር ።
ወእምዝ አውሥአ እግዚእ ኢየሱስ ወይቤሎሙ አማን አማን እብለክሙ ኢይክል ወልድ ገቢረ ዘእምኅቤሁ ወኢምንተኒ ዘእንበለ ዘርእዮ ለአብ ይገብር እስመ ግብረ ዘይገብር አብ ወልድኒ ኪያሁ ይገብር በአምሳሉ ።
እስመ አብ ያፈቅር ውልዶ ወኵሎ ያሬእዮ ዘውእቱ ይገብር ወዘየዓቢ እምዘ ያሬእዮ ግብረ ከመ አንትሙ ታንክሩ ።
ወበከመ አብ ያነሥኦሙ ለሙታን ወያሐይዎሙ ከማሁ ወልድኒ ለዘፈቀደ ያሐዩ እስመ አብሰ አይኴንን ወኢመነሂ አላ ኵሉ ኵነኔሁ አወፈዮ ለወልዱ ዘየአምን በወልድ በል ።
እምቅድመ ይስፍን ፀሓይ በኑኀ መዓልት ወእምቅድመ ይምልክ ወርኅበኑኀ ሌሊት ህልው ውእቱ በሕላዌሁ ።
ወሶበ ዐለውነ ትእዛዞ በምክረ ከይሲ ርጕም ወፃእነ እምገነተ ተድላ ውስተ ሙስና እምሕይወት ውስተ ሞት እምግዕዛን ውስተ ግብርናት ወተቀነይነ ለአርዑተ ኃጢአት ።
ዘዓይን ኢርእየ ወእዝን ኢሰምዐ ውስተ ልበ ሰብእ ዘኢተሐለየ ዘአስተዳለወ እግዚአብሔር ለእለ ያፈቅርዎ ለአርዳኢሁ ቅዱሳን ወለሐዋርያቲሁ ንጹሓን አርአዮሙ ሥርዓተ ምሥጢር ዘቊርባን ።
ተአምር ውእቱ ለክሙ ወለእለ እምድኅሬክሙ ወከመዝ ግበሩ ተስካርየ እስከ ሶበ እመጽእ ትትጋብኡ በስምየ ዜንዉ ሞትየ ወትንሣኤየ ወዕርገትየ ውስተ ሰማያት ።
ንዜኑ ሞተከ እግዚኦ ወትንሣኤከ ቅድተ ነአምን ዕርገተከ ወዳግመ ምጽአተከ ንሴብሓከ ወንትአመነከ ንስእለከ ወናስተበቊዐከ ኦ እግዚእነ ወአምላክነ ።
ወንህነኒ እለ ተጋባእነ ንዜኑ ሕማሞ ለዘኢየሐምም ንዜኑ ሞቶ ለዘኢይመውት በይእቲ ሌሊት እንተ ባቲ ረፈቀ ምስለ አርዳኢሁ መጠወ ነፍሶ ለሞት በፈቃደ አቡሁ ወበስምረተ ርእሱ ።
አኀዝዎ ለአኃዜ ኵሉ አሠርዎ ለመላኬ ኵሉ ወሐመይዎ ለወልደ አምላክ ሕያው ሰሐብዎ በመዓት ወተለዎሙ በፍቅር ወወሰድዎ እንዘ የሐውር ድኅሬሆሙ ከመ በግዕ የዋሕ ዘኢይነብብ በቅድመ ዘይቀርፆ ።
አቀምዎ ውስተ ዐውድ ለዘሎቱ ይቀውሙ ሊቃነ መላእክት በፍርሃት ወበርዓድ አርስሕዎ ለዘየኃድግ ኃጢአተ ኰነንዎ ለመኰንነ መኳንንት ።
ቅዱስ እግዚአብሔር ቅዱስ ኃያል ቅዱስ ዘኢይመውት ዘተወልደ ማርያም እምቅድስት ድንግል ተሥሃለነ እግዚኦ ።
ቅዱስ እግዚአብሔር ቅዱስ ኃያል ቅዱስ ሕያው ዘኢይመውት ዘተጠምቀ በዮርዳኖስ ወተሰቅለ ዲበ ዕፀ መስቀል ተሣሃለነ እግዚኦ ።
አመ ሣልስት እለት ሦጣ ለነፍሱ ውስተ ሥጋሁ ።
ቅዱስ እግዚአብሔር ቅዱስ ኃያል ቅዱስ ሕያው ዘኢይመውት ።
ዘተንሥአ እሙታን አመሣልስት ዕለት ዓርገ በስብሐት ውስተ ሰማያት ወነበረ በየማነ አቡሁ ዳግመ ይመጽእ በስብሐት ይኰንን ሕያዋነ ወመታነ ተሣሃለነ እግዚኦ ።
ስብሐት ለአብ ስብሐት ለወልድ ስብሐት ለመፈስ ቅዱስ ይእዜኒ ወዘልፈኒ ወለዓለመ ዓለም ።
አሜን ወአሜን ለይኩን ለይኩን ቅዱስ ሥሉስ እግዚአብሔር ሕያው ተሣሃለነ ።
ተዘከር እግዚኦ ኪዳነ ቃልከ ዘተካየድከ ምስለ አበዊነ ወምስለ ሐዋርያቲከ ቅዱሳን ከመ ትፈኑ ላዕሌነ ውእተ መንፈሰከ ቅዱሰ ዘኢይክል ዓለም ነሢኦቶ ።
ወመሀርከነ ለነ ከመ ንጸውዕከ እንዘ ንብል አቡነ ዘበሰማያት ይትቀደስ ስምከ ትምጻ መንግሥትከ ።
ይደመር ምስለ ዝንቱ ኅብስት መጽዋዕ ይኩን ለቅድሳት ወለአንጽሖ እምርስሐት ለትንሣኤ እሙታን ለርስተ መንግሥተ ሰማያት ወለሕይወት ዘለዓለም ።
ለእመቦ እምኔነ ዘቦ ቂም ውስተ ልቡ ይትገኀሥ ወኢይቁም ወዘሰ አንጽሐ ነፍሶ ወስጋሁ ብፁእ ውእቱ ይምጻእ ወይንሣእ ወይትጋነይ በእንተ ኃጢአቱ እስመ መሐሪ ውእቱ እግዚአብሔር አምላክነ ።
ነአኵቶ ለእግዚአብሔር ቅድሳቶ ነሢአነ ከመ ለሕይወተ ነፍስ ይኩነነ ፈውሰ ዘተመጦነ ንስእል ወንትመሐፀን እንዘ ንሴብሖ ለእግዚአብሔር አምላክነ ።
ናሁ ኅቡአ ነገረ እነግረክሙ ።
አኮ ኵልነ ዘንመውትወ ባሕቱ ኵልነ ንትዌለጥ በምዕር ከመ ቅፅበተ ዐይን በደኃሪ ንፍኅተ ቀርን ወይነፍኁ ቀርነ ወይትነሥኡ ምውታን እንዘ ኢይትነከዩ ወንሕነኒ ንትዌለጥ ።
እስመ ሀለዎ ለዝንቱ ዘይማስን ይልበስ ዘኢይማስን ወዝንቱ መዋቲ ይልበስ ዘኢይመውት ።
ወአመ ለብሰ ዝንቱ መዋቲ ዘኢይመውት ውእተ አሚረ ይበጽሕ ቃል ዘተጽሕፈ ተሠጥመ ሞት ውስተ ሙዓት ።
አይቴ እንከ ቀኖትከ ሞት ወአይቴ መዊዖትከ ሲኦል ።
ወቀኖቱሰ ለሞት ኃጢአት ወኃይላኒ ለኃጢአት ኦሪት ።
ወለእግዚአብሔር አኰቴት ዘወሀበነ ንማዕ በእግዚእነ ኢየሱስ ክርስቶስ ።
ወይእዜኒ አኅዊነ ፍቁራን ኩኑ ጽኑአነ ወድልዋነ ወኢታንቀልቅሉ እምሃይማኖት ወአብዝኁ ገቢር ለእግዚአብሔር ዘልፈ ተአምሩ ከመ ኢኮነ ለከንቱ ዘጻመውክሙ በእንተ እግዚእነ ።
ወበእንተ አስተጋብኦስ ለቅዱሳን በከመ ሠራዕክዎሙ ለቤተክርስቲያን ዘገላትያ ከማሁ አንትሙሂ ግበሩ በበእሁድ ።
ኵሉ ብእሲ እምኔክሙ ይዝግበ ሎቱ ዘተሠርሐ ወዘረከበ በቤቱ ይዕቅብ ከመ ኢይኩን ቅሥት አመ መጻእኩ ።
ወቤዕለተ እሁድ እንዘ ጉብዓን ንሕነ ከመ ንባርከ ማዕድ ወይነግሮሙ ጳውሎስ እስመ በሳኒታ ይገይስ ወአንኅ ነገረ እስከ ንፍቀ ሌሊት ።
ወብዙኅ መኅትው ውስተ ውእቱ ጽርሕ ኅበ ሀሎነ ጉቡዓን ።
ወእንዘ ይነብር አሐዱ ወልድ ወሬዛ ውስተ መስኮት ዘስሙ አውጤክስ ደቀሰ ወኖመ ዓቢየ ንዋመ ።
ወእንዘ ይነግር ጳውሎስ ብዙኅ ጐንደየ ወእምኅበ ይነውም ውእቱ ወልድ ጸጽፈ እምተስላስ ታሕተ ወአንሥእዎ በድኖ ።
ወወረደ ጳውሎስ ወነሥኦ ኅቤሁ ወይቤሎሙ ኢትደንግፁ ሀለወት ነፍሱ ላዕሌሁ ።
ወእምዝ ዐርገ ወአዕረጎ ምስሌሁ ወነበረ ወባረከ ማእደ ወወሀቦሙ ለወሬዛ እምነ ማእድ ወብዙኅ ነገሮሙ ወጐንደየ እስከ ጎሕ ወእምዝ ወድአ ጌሠም ወአወፈዮሙ ውእተ ወልደ ሕያዎ ወተፈሥሑ ፈድፋደ ።
ንዜንወክሙ በእንተ ውእቱ ዘሀሎ እምቅድም ውእቱ ዘሰማዕናሁ በእዘንኒነ ወዘርኢናሁ በአዕይንቲነ ወዘጠየቅናሁ ወዘገሠሣሁ እደዊነ በእንተ ነገረ ሕይወት ።
እስመ ሕይወት ተዐውቀት ለነ ወርኢናሃ ወስምዐ ኮነ ወንዜንወክሙ ንሕነ ሕይወተ እንተ ለዓለም ሀለወት ኅበ አብ ወተዐውቀት ለነ ።
ወርኢናሃ ወሰማዕናሃ ወንዜእንወክሙ ለክሙኒ ከመ አንትሙኒ ትኩኑ ሱታፌ ምስሌነ ወሱታፌነስ ምስለ አብ ወምስለ ወልዱ ኢየሱስ ክርስቶስ ።
ወዘንተ ንጽሕፍ ለክሙ ከመ ትፍሥሕትክሙ ፍጽምተ ትኩን ብነ ።
ወዛቲ ይእቲ ዜና እንተ ሰማዕናሃ ትካት እምኔሁ ወንዜን ወክሙ ከመ እግዚአብሔር ብርሃን ውእቱ ወጽልመትሰ አልቦ ኅቤሁ ወኢአሐተኒ ።
ወእመሰ ንቤለክሙ ብነ ሱታፌ ምስሌሁ ወውስተ ጽልመት ነሐውር ንሔሱ ወኢንገብራ ለጽድቅ ወልርትዕ ።
ወእመሰ ውስተ ብርሃን ነሐውር በከመ ውእቱ ወደሙ ለኢየሱስ ክርስቶስ ያነጽሐነ እምኵሉ ኃጣውኢነ ወእመሰ ንብል አልብነ ኃጢአት ንጌጊ ለርእስነ ወአልብቦ ርትዕ ኅቤነ ።
ወእመሰ ነገርነ ወአመነ ኃጢአተነ ምዕመን ውእቱ ወጻድቅ ከመ ይኅድግ ለነ ኃጣውኢነ ወያነጽሕነ እምኵሉ አበሳነ ።
ወእመሰ ንቤ ኢአበስነ ሐሳዌ ንሬስዮ ሎቱ ወቃሉኒ ኢሀሎ ኅቤነ ።
ኦ አኃውየ ኢታፍቅርዎ ለዓለም ወኢዘሀሎ ውስተ ዓለም ዓለሙኒ ኃላፊ ፍትወቱኒ ኃላፊ እስመ ኵሉ ውእቱ ።
ወውእቱ አሚረ አኅዞሙ ሄሮድስ ለሥዩማነ ቤተ እግዚአብሔር ወአሕመሞሙ ወቀተሎ ለያዕቆብ እኁሁ ለዮሐንስ በሰይፍ ወርእዮ ከመ ተፈሥሑ አይሁድ አኅዞ ካዕበ ለጴጥሮስ ።
ወበዓለ ፋሲካ ውእተ አሚረ ወእኂዞ ሞቅሖ ወወሀቦሙ ለዐሠርቲ ወስድስቱ ሠገራት እለ የዐቅብዎ ወፈቀደ እምድኅረ ፋሲካ ያቅርቦ ኅበ ሕዝብ ።
ወየዐቅብዎ ለጴጥሮስ በቤተ ሞቅሕ ወይጼልዩ ወትረ ኅበ እግዚአብሔር በእንቲአሁ በቤተ ክርስቲያን ።
ወበይእቲ ሌሊት እንተ ጸቢሖ ፈቀደ ሄሮድስ ከመ ይመጥዎ ለአይሁድ ።
ወእንዘ ይነውም ጴጥሮስ ማእከለ ክልኤቱ ሠገራት ወሙቁሐት ክልኤሆን እደዊሁ በሰናስል ወዐቀብት የአቅቡ አናቅጸ ቤተ ሞቅሕ ።
ወወረደ መልአከ እግዚአብሔር ወቆመ ኅቤሁ ወአብርህ ውስተ ውእቱ ቤት ወጐድኦ መልአክ ገቦሁ ለጴጥሮስ ወአንቅሖ ወይቤሎ ተንሥእ ፍጡነ ወወድቃ መዋቅሕት እምእደዊሁ ።
ወይቤሎ ውእቱ መልአክ ቅንት ሐቌከ ወተሠአን አሣእኒከ ወገብረ ከመሁ ።
ወይቤሎ ተዐጽፍኬ ልብሰከ ወነዓ ትልወኒ ።
ወወጽአ ወተለዎ ወኢያእመረ ጴጥሮስ ከመ ዘእሙን አስተርአዮ መልአክ አላ ሕልመ ዘየሐልም ይመስሎ ።
ወወጺኦሙ ሖሩ አሐተ ስኰተ ወኅደጎ ዝኩ መልአክ ለጴጥሮስ ።
ወገብአ ልቡ ለጴጥሮስ ሶበሃ ወይቤ ይእዜ አእመርኩ ከመ በአማን ፈነወ እግዚአብሔር መልአኮ ወአድኅነኒ እምእዴሁ ለሄሮድስ ወእምኵሉ ተስፋሆሙ ለህዝበ አይሁድ ።
ወዘንተ ንነግረክሙ በቃለ እግዚአብሔር ንሕነ ሕያዋን እለ ንተርፍ አመ ምጽአተ እግዚነ ኢንበጽሖሙ ለሙታን ።
እስመ ይኤዝዝ እግዚእነ ምስለ ሊቃነ መላእክት ወንፍሐተ ቀርን ዘእግዚአብሔር ዘይወርድ እምሰማይ ወይትነሥኡ ምውታን መቅድመ እለሞቱ በሃይማኖተ ክርስቶስ ።
ወእምዝ ንሕነ ሕያዋን እለንተርፍ ንትመሠጥ በደመና ምስሌሆሙ ኅቡረ ከመ ንትቀበሎ ለእግዚእነ ውስተ አየር ወንሄሉ እንከ ዘልፈ ኅበ እግዚእነ ።
ወይእዜኒ መሐሩ ቢጸክሙ ዘንተ ነገረ ኢየሱስ ክርስቶስ ጥዑመ ስም ዘጸዋዕኮ ለጳውሎስ ጸውዐነ ውስተ ከብካብከ ዘበሰማያት ።
ወነበቦ መልአክ እግዚአብሔር ለፊልጶስ ወይቤሎ ተንሥእ ወሑር ጊዜ ቀትር ፍኖተ በድው ዘያወርድ እምኢየሩሳሌም ለጋዛ ።
ወተንሥአ ወሖረ ወረከበ ብእሴ እምሰብአ ኢትዮጵያ ኅፅዋ ለኅንደኬ ንግሥተ ኢትዮጵያ ወመጋቢሃ ውእቱ ላዕለ ኵሉ መዛግብቲሃ ።
ወሖረ ኢየሩሳሌም ይስግድ ወእንዘ ይገብእ ነበረ ዲበ ሠረገላሁ ወያነብብ መጽሐፈ ኢሳይያስ ነቢይ ።
ወይቤሎ መፈስ ቅዱስ ለፊልጶስ ሑር ትልዎ ለዝ ሠረገላ ወሮጸ ፊልጶስ ወበጽሐ ወስምዖ ያነብብ መጽሐፈ ኢሳይያስ ነቢይ ወይቤሎ መንፈስ ቅዱስ ለፊልጶስ ሑር ትልዎ ለዝ ሠረገላ ።
ወሮጸ ፊልጶስ ወበጽሐ ወስምዖ ያነብብ መጽሐፈ ኢስይያስ ነቢይ ወይቤሎ ፊልጶስ ተአምርኑ እንከ ዘታነብብ ።
ወይቤሎ ኅፅው በአይቴ አአምር ለእመ አልቦ ዘመሐረኒ ወአስተብቍዖ ለፊልጶስ ከመ ይዕርግ ወይንበር ኅቡረ ምስሌሁ ።
ወነገረ መጽሐፍሰ ኅበ ያነብብ ከመዝ ይብል መጽአ ከመ በግዕ ይጠባሕ ወከመ በግዕ ዘኢይነብብ በቅድመ ዘይቀርዖ ከማሁ ኢከሠተ አፉሁ ።
በሕማሙ ወተንሥአ ልደቶ እስመ ተአተተ እምድር ሕይወቱ ።
ወተመይጠ ኅበ ፊልጶስ ውእቱ ወይቤሎ ብቍዓኒ ወንግረኒ በእንተ መኑ ይብል ነቢይ ከመዝ በእንተ ርእሱኑ ወሚመ በእንተ ካልዕ ወከሠተ አፉሁ ፊልጶስ ወአኅዘ ይምሐሮ በእንተ ኢየሱስ ወይፈክር ሎቱ በውእቱ መጽሐፍ ።
ወእንዘ የሐውሩ በጽሑ ኅበ ማይ ወይቤሎ ውእቱ ኅፅው ነዋ ማይ ወመኑ ይክልአኒ ተጠምቆ ።
ወይቤሎ ፊልጶስ ይደልወከ ከም ትእመን በኵሉ ልቡናከ ።
ወተመይጠ ወይቤ አነ አአምነ ከመ ኢየሱስ ክርስቶስ ውእቱ ወልዱ ለእግዚአብሔር ወአዘዘ ያቅሙ ሠረገላሁ ።
ወአቀሙ ወወረዱ ኅቡረ ኅበ ማይ ፊልጶስ ወውእቱ ኅፅው ወአትመቆ ።
ወወጺአ እማይ መንፈሰ እግዚአብሔር መሰጠ ለፊልጶስ ወኢርእዮ እንከ ውእቱ ኅፅው ወአተወ ብሔሮ እንዘ ይትፌሣሕ ።
ወበጽሐ ፊልጶስ ሀገረ አዛጦን ወአንሶሰወ ወመሐረ በኵሉ አህጉር እስከ በጽሐ ቂሳርያ ።
ወይቤሎ አሕዱ እግዚኦ ውኁዳንኑ እንጋ እሙንቱ እለ ይድኅኑ ።
ወይቤሎሙ ተኅየሉ ትባኡ እንተ ጸባብ አንቀጽ እብለክሙ ብዙኃን እለ የኅሥሡ ይባኡ ወኢያክሉ ።
እስመ ይትነሣእ በዓለ ቤት ወየዓጹ ወየዓጹ ኆኅቶ ወይእተ ጊዜ ይእኅዙ ይቁሙ አፍአ ወይጐደጕዱ እንዘ ይብሉ እግዚኦ እግዚኦ አርኅወነ ወያወሥእ ኢየአምረክሙ እምአይቴ አንትሙ ።
ወእምዝ ይእኅዙ ይብልዎ በላዕነሂ ወሰተይነሂ በቅድሜከ ወመሀርከ በመራኅብቲነ ።
ወይቤሎሙ እብለክሙ ኢየአምረክሙ እምአይቴ አንትሙ ረኅቁ እምኔየ ኵልክሙ ገብርተ ዓመፃ ።
ወሑሩ ውስተ ብካይ ወሐቅየ ስነን ወአመ ርኢክምዎሙ ለአብርሃም ወለይስሐቅ ወለያዕቆብ ወለኵሎሙ ነቢያት በመንግሥተ እግዚአብሔር ወልክሙሰ ያወጽኡክሙ አፍአ ።
ወይመጽኡ እምጽባሕ ወእምዕራብ ወእምሰሜን ወእምደቡብ ወይትፌሥሑ በመንግሥተ እግዚአብሔር ።
ወይከውኑ ደኅርት ቀደምተ ወቀደምት ይከውኑ ደኃርተ ።
ወጾቢሖ ለአኩ መኳንንት ወአልያኒሆሙ እንዘ ይብሉ ፍትሕዎሙ ለእሉ እደው ወኅድግዎሙ ይሑሩ ።
ወሰሚዖ ዓቃቤ ቤተ ሞቅሕ ነገሮሙ ዘ ነገረ ለጳውሎስ ወለሲላስ ከመ ለአኩ መኳንንት ይኅድግዎሙ ወይቤሎሙ ይእዜኒ ሑሩ በሰላም ።
ወይቤልዎ ቀሠፉነ ገሃደ ዘአልብነ አበሳ እንዘ ሰብአ ሮሜ ንሕነ ወሞቅሑነ ወይእዜኒ ጽሚተ ያውጽኡኑ ይፈቅዱ ጽሚተሰኬ አበይነ ይምጽኡ ለሊሆሙ ያውጽኡነ ።
ወሖሩ ወነገርዎሙ ወአልያኒሆሙ ዘንተ ነገረ ለመኳንንት ወፈርሁ ሰሚዖሙ ከመ ሰብአ ሮሜ እሙንቱ ።
ወመጽኡ ወአስተብቍዕዎሙ ከመ ይጻኡ እምብሔሮሙ ።
ወወጺኦሙ እምቤተ ሞቅሕ ቦኡ ቤተ ልድያ ወረከቡ ቢጾሙ ወመሐርዎሙ ወወጽኡ ።
ወቦአ ጳውሎስ ኅቤሆሙ በከመ ያለምድ ወነበረ ይትዋቀሶሙ ሠለስተ ሰናብተ እመጻሕፍት ።
ወይፌክር ሎሙ ወያበጽሕ ከመሂ ይትቀተል ክርስቶስ ወከመሂ ይትነሣእ እሙታን ወከመ ውእቱ ክርስቶስ ኢየሱስ ዘአነገርኩክሙ ።
ወቦ እምውስቴቶሙ እለ አምኑ ወተለውዎሙ ለጳውሎስ ወለሲላስ ወኄራቶሙ ለአረማውያን ብዙኃን ወአንስትኒ ወዐበይቶሙ ብዙኃን ።
አሜሃ ኃያላን ይፀብሱ እስመ ሰፍሑ እደዊሆሙ ውስተ ትዕግልት ወአብከዩ እቤረ ወዕጓለ ማውታ ።
አሜሃ ዕቡያን ወዝኁራን ይትቀፈጹ ወይትከሰት ኀፍረቶሙ ።
አሜሃ ይትፈለጡ ኃጥአን እማዕከለ ጻድቃን ወይትሌለዩ ርኵሳን እማዕከለ ንጹሓን ።
ይምጻእ ውእቱ በግዕ እመልዕልተ መልዕልት ንርአዮ በአዕይንት ወንጥብሖ በአእዳው ከመ ንትሰሣሕ ቦቱ ።
ወይእዜኒ ቅንቱ ሐቌ ልብክሙ ጥዩቀ ወንቁሀ ወተሰፈውዋ ለእንተ ትመጽአ ለክሙ ትፍሥሕት በአስተርእዮቱ ለኢየሱስ ክርስቶስ ።
ከመ ውሉድ እለ ይትኤዘዙ እንዘ ኢትትመየጡ ለእንተ ቀዳሚ ጌጋይክሙ በኢያእምሮ ዘፈተውክሙ ።
ወባሕቱ በከመ ዘጸውዐክሙ ቅዱስ ውእቱ አንትሙ ኩኑ ቅዱሳነ በኵሉ ግዕዝክሙ እስመ ጽሑፍ ዘይብል ኩኑ ቅዱሳነ እስመ ቅዱስ አነ ።
ወእመሰ ለአብ ትጼውዕዎ ለዘይኴንን እንዘ ገጸ ኢይነሥእ በምግባሪሁ ለለአሐዱ እንዘ ትፈርሁ በኵሉ መዋዕለ ሕይወትክሙ ወበዘ አመንክሙ ሑሩ ባቲ እንዘ ተአምሩ ።
ከመ አኮ በዘይማስን ብሩር ወወርቅ ዘተቤዘወክሙ እምውስተ እምአበዊክሙ አላ በክቡር ደሙ ለክርስቶስ ከመ ዘበግዕ ቅድው ወንጹሕ ።
ዘተአምረ እምቅድመ ይትፈጠር ዓለም ወአስተርአየ በደኃሪ መዋዕል በእንቲአነ እለ በላዕለ እዴሁ አመነ በእግዚአብሔር ዘአንሥኦ እምውታን ወስብሐተ ወሀቦ ።
ወይእዜኒ ሃይማኖትክሙ ወተስፋክሙ ይኩን በእግዚአብሔር ።
አንጽሑ ነፍስተክሙ በትእዛዙ ለጽድቅ ወበሃይማኖትክሙ ከመ ታፍቅሩ ካልአኒክሙ እንዘ ኢትናፍቁ በምልአ ልብክሙ ተፋቀሩ በበይናቲክሙ ጽፉቀ ።
ከመ ሰብእ እለ ተወልዱ ፍጹመ አኮ እምዘርእ ዘይደመሰስ አላ እምዘርእ ዘኢይጠፍእ በትእዛዙ ለእግዚአብሔር ዘሀለወ ለዝሉፍ ።
እስመ ኵሉ ዘሥጋ ከመ ሣዕር ወኵሉ ክብሩ ከመ ፍሬ ሣዕር ዘእምከመ የብሰ ሣዕር ይትነገፍ ፍሬሁ ።
ወቃሉሰ ለእግዚአብሔር ይነብር ለዓለም ወዝንቱ ውእቱ ቃሉ ዘነገርናክሙ ።
አኃዊነ ኢታንክርዋ ለእንተ ትመጽአክሙ መከራ ከመ ዘነኪር ግብር ዘይከውን ብክሙ ዳዕሙ ይእቲ ወዘኢትለምዱሰ ይበጽሐክሙ ።
ዳዕሙ ከመ ትሳተፍዎ በሕማሙ ለክርስቶስ ወትትፈሥሑ ከመ አመ ያስተርኢ በስብሐቲሁ ትትሐሠዩ ፍሡሐኒክሙ ።
ወእመሰቦ ዘተአየሩክሙ በእንተ ስሙ ለክርስቶስ ብፁዓን አንትሙ እስመ ስብሐቲሁ ወኃይሉ ለእግዚአብሔር ወመንፈሱ ያዓርፍ ላዕሌክሙ ።
አልቦ ዘየሐምም እምውስቴትክሙ አው ከመ ቀታሊ አው ከመ ሰራቂ አው ከመ ዘእኩይ ምግባሩ አው ከመ ዘባዕድ ያፈቅር ወይፈቱ ።
ወእመሰ ከመ ክርስቲያናዊ ኢትኅፈሩ አላ ሰብሕዎ ለእግዚአብሔር በዝንቱ ስም ።
እስመ በጽሐ ጊዘሁ ለፍዳ ዘያቀድም እምነቤቱ ለእግዚአብሔር ወእመሰ ኮነ እም ኅቤነ አቅድሞቱ ምንተ እንከ ይከውን ደኃሪቶሙ ለእለ ይክሕድዎ ለወንጌሉ ለእግዚአብሔር ።
ወሶበ ጻድቅ እምዕፁብ ይድኅን ኃጥእ ወአማፂ በአይቴ ያስተርኢ ሀለዎ ።
ወእለኒ የሐምሙ በእንተ ፈቃዱ ለእግዚአብሔር ያማኃፅኑ ነፍሶሙ ኅበ ምእመን ፈጣሪ በገቢረ ሠናይ ።
ወዘንተ ባሕቱ ኢትርስኡ አኃዊነ እስመ አሐቲ ዕለት በኅበ እግዚአብሔር ከመ ዓሠርቱ ምእት ዓመት ወዓሠርቱ ምእት ዓመት ከመ አሐቲ ዕለት ።
ኢያጐነዲ እግዚአብሔር ቃለ ዘነበበ እስመቦ እለይብሉ ከመ ይጐነዲ ወባሕቱ ይትዔገሥ በእንቲአሆሙ እስመ ኢይፈቅድ መነሂ ይማስን ገላ ይነስሑ ለኵሉ ሰብእ ያርኅብ ።
ወዕለቱሰ ለእግዚአብሔር ግብተ ትመጽእ ከመ ሰራቂ እንተ ባቲ ሰያማትኒ ይትረኅዋ ወይሴስላ ወኵሉ ፍጥረት ዘቀዲሙ በውዕየተ እሳት ይትመሰው ወምድርኒ ወኵሉ ዘላዕሌሃ ግብር ይውዒ ።
ወዝንቱ ኵሉ ተመሲዎ ጐጕኡ ከመ ተሀልዉ በምግባር ቅዱስ ዘጽድቅ እንዘ ትሴፈው ዕለት ምጽአቱ ለእግዚአብሔር እንተ ባቲ ሰማያትኒ ይረስና ወይትመሰዋ ወኵሉ ፍጥረት ይውዒ ።
ወይትመሰው ሐዳሳተ ሰማያተ ወሐዳሳተ ምድረ ንሴፎ ዘውስቴቶን የኃድር ጽድቅ ።
ወዘኒ ተአምሩ ከመ በጽሐ ጊዜሁ ለነቂሕ እምንዋም ወይእዜሰ አልጸቀት ሕይወትነ እንተ ተሰፈውናሃ ።
ኅለፈት ሌሊት ወመጽአት መዓልት ወንግድፍ እምላዕሌነ ምግባረ ጽልመት ወንልበስ ወልታ ብርሃን ።
ከመ ናንሶሱ በምግባረ ጽድቅ ወአኮ በተውኔት ወበማኅሌት ወበስታይ ወበዝሙት ወበምርዓት ወአኮ በተሐምሞ ወበቅንዓት ።
ዳዕሙ ልበስዎ ለእግዚነ ኢየሱስ ክርስቶስ ወኢተኃልዩ ፍትወተ ሥጋክሙ ።
ወተንሥኡ ሊቀ ካህናት ወእለ ምስሌሁ ወሕዝብ ሰዱቃውያን ወቀንኡ ዲቤሆሙ ።
ወአኅዝዎሙ ለሐዋርያት ወአውዓልዎሙ ሙዓለ ውስተ ቤተ ሞቅሕ ።
ወመልአከ እግዚአብሔር አርኅወ አናቅጸ ቤተ ሞቅሕ በሌሊት ወአምጽኦሙ ።
ወይቤሎሙ ሑሩ ባኡ ምኵራበ ወመሐርዎሙ ለሕዝብ ዘንተ ነገረ ሕይወት ።
ወሰሚዖሙ ዘንተ ጌሡ ነግሀ በጽባሕ ወቦኡ ምኵራበ ወመሐሩ ወሊቃነ ካህናትሰ ወእለምስሌሆሙ አስተጋብኡ ዓውዶሙ በኵሎ ሊቃነ ቤተ እስራኤል ወለአኩ ቤተ ሞቅሕ ያምጽእዎሙ ለሐዋርያት ።
ወበጽሑ ወዓሊያኒሆሙ ወኃጥእዎሙ ወተሠውጡ ወነገርዎሙ ወይቤልዎሙ ረከብነ ቤተ ሞቅሕ ንሡገ ወቅቱረ ወዝጉሐ እንተ ኵለሄ ወሠገራት የዐቅቡ አናቅጺሁ ወአርኂወኒ አልቦ ዘረከብነ በውስጥ ።
ወሰማዖሙ ዘንተ ነገረ ሊቃነ ካህናት ወመገብተ ምኵራብ ኃጥኡ ዘይገብሩ ወይቤሉ ምንትኑ እንጋ ዝ ነገር ።
ወመጽአ አሐዱ ወይቤሎሙ ነዮሙ እሙንቱ እደው እለሞቃሕክምዎሙ ውስተ ምኵራብ ይቀውሙ ወይሜህሩ ለሕዝብ ።
ወእምዝ ሖረ መጋቤ ምኵራብ ምስለ ወዓሊሁ ያምጽእዎሙ እንዘ ይዬውህዎሙ እስመ ይፈርህዎሙ ለሕዝብ ኢይውርግዎሙ ።
ወአምጽእዎሙ ወአቀምዎሙ ማእከለ ዐውድ ።
ወሐተትዎሙ ሊቃነ ካህናት ወይቤልዎሙ አኮኑ ከላእናክሙ ከመ ኢትምሀሩ በሰሙ ለኢየሱስ ወኢለመኑሂ ወናሁ መላእክምዋ ትምህርተክሙ ለኢየሩሳሌም ወትፈቅዱኑ ታግብኡ ላዕሌነ ደሞ ለዝ ብእሲ ።
ወተሠጥዎሙ ጴጥሮስ ምስለ ሐዋርያት ወይቤሎሙ ይኄይስነ ናድሉ ለእግዚአብሔር እምነ አድልዎ ለሰብእ ።
አምላከ አብዊነ አንሥኦ ለኢየሱስ ዘአንትሙ ዐለሙከምዎ ወሰቀልክምዎ ዲበ ዕፅ ወቀተልክምዎ ።
ኪያሁ ረሰዮ መልአከ ሕይወት ወአልዐሉ በየማኑ ወወሀቦ ለእስራኤል ንስሓ ከመ ይትኃደግ ሎሙ ኃጢአቶሙ ።
አልቦ ድንጋግ ለባሕረ ጥበቡ ወአልቦ መስፈርት ለሣህለ ትእዛዙ አልቦ ዐቅም ለስፍሐ; መንግሥቱ ወአልቦ ወሰን ለራኅበ ምኵናኑ ።
ክቡር ውእቱ ዘያኀሥር ገጸ መደልዋን ከሀሊ ውእቱ ዘያአትት ብርሃነ ረሲዓን ።
ዋሕድ ውእቱ ዘንበለ ቢጽ ወብሑት ውእቱ ዘእንበለ አዝማድ ይትኃጐላ ሰማያት ወትማስን የብስ ።
መንክር ውእቱ ተላህያ ለባሕር መንክርሰ እግዚአብሔር ውእቱ በአርያሙ ።
አልቦ ዘይመስሎ ወአልቦ ዘይትዔረዮ እምኵሉ ፍጥረት ወእምኵሉ ደቂቃ አማልክት ባሕቲቱ አማላክ ወባሕቲቱ እግዚእ ባሕቲቱ ፈጣሪ ወባሕቲቱ ገባሪ ።
ወየአምሮ ለጻድቅ እንበለ ይግበር ጽድቀ ወይቤይኖ ለኃጥዕ እንበለ ይግበር ኃጥአተ ይሌብዎሙ ለልቡባን እንበለ ይፃኡ እምሐቄ አቡሆሙ ወይጤይቆሙ ለኃጥአን እምከርሠ እሞሙ ።
አልቦ ዘይትኀብኦ ወአልቦ ዘይሤወሮ ወአልቦ ዘይትከበት እምኔሁ ኵሉ ክሡት በኀቤሁ ወኵሉ ስጡሕ ቅድመ አዕይንቲሁ ኵሉ ጽሑፍ ውስተ መጽሐፉ ወኵሉ ጽውዕ በኅሊናሁ ።
ይገብር ዐብያተ ዘአልቦ ኊልቊ ክቡራተ ወመንክራተ ዘአልቦ ዐሰር ዕፁብ ግብሩ እምዘርኢነ ወመንክር ኃይሉ እምዘሰማዕነ ወመድምም ስብሓቲሁ እምዘነገሩነ ።
ውእቱ በጽሐ እስከ አጽናፈ ባሕር ወአንሶሰወ ውስተ ዐሠረ ቀላይ ።
ሎቱ ይትረኀዉ አናቅጸ ሞት እምግርማሁ ወአጸውተ ሲኦል ይደነግፁ እምከመ ርእይዎ ውእቱ የአምር ራኅበ ዘታሕተ ሰማይ ወዘይከውን በመልዕልተ ሰማይ ።
ወበትእዛዙ ይወፅእ ሐመመዳ እመዝገቡ ወይትመየጥ አዜብ ዘታሕተ ሰማይ ያጸንዖ ለዝናም በፍኖተ በድው ከመ ይዝንም ብሔረ ኀበ አልቦ ሰብእ ወኢይነብ ዕጓለ እመሕያው ።
ውእቱ ይፌንዎ ለፀዓዕ ወየሐውር ወይሠጠዎ እንዘ ይብል ምንት ውእቱ ውእቱ ይኌልቆ ለደመና በጥበቡ ወያጸንኖ ለሰማይ ዲበ ምድር ።
ኪያሁ ይቄድሱ ኪሩቤል እሳታውያን ወሱራፌል ልቡሳነ ብርሃን በቃል ዘኢየዐርፍ ወበአፍ ዘኢያረምም ወበልሳን ዘኢይደክም ።
ወይብሉ ኵሎሙ ኀቢሮሙ በአሐዱ ቃለ አውስኦ ቅዱስ ቅዱስ ቅዱስ እግዚአብሔር ጸባዖት ፍጹም ምሉዕ ሰማያተ ወምድረ ቅድሳተ ስብሐቲከ ።
ኵሉ እምኔሁ ወኵሉ በእንቲአሁ ወኵሉ ዘዚአሁ ሰማይ ሎቱ ወሰማየ ሰማያት እንቲአሁ ራኀበ አርያም መንበረ ክብሩ ወስፍሐ ምድር መከየደ እገሪሁ ።
ይገብር በከመ ሐለየ ወይፌጽም በከመ ወጠነ ወያጠዐጥዕ በከመፈቀደ ያሐስም ወያሴኒ ያነዲ ወያብዕል ያኀሥር ወያከብር ይቀትል ወያሐዩ ያደዊ ወይፌውስ ይኴንን ወያጸድቅ ።
ፈነወ ለነ ወልዶ መድኅነ ወመቤዝወ ከመ ይባልሕ ወይቤዙ ወያብእ ቅድሜሁ ተዝካረ ሕያዋን ወሙታን ።
በእንተ ብፁዕ ወቅዱስ እንዘ የአኩተከ በጸሎቶሙ ወበስእለቶሙ እስጢፋኖስ ቀዳሜ ሰማዕት ዘካርያስ ካህን ወዮሐንስ መጥምቅ ።
ተሐፅነ ከመ ሕፃን ወልሕቀ በበሕቅ እስከ ወርዘወ በአምጣነ ብእሲ በሠላሳ ክረምት በዮርዳኖስ ተጠምቀ ከመ ያንጽሐነ እምሐጢአት በሕፅበተ ዳግም ልደት ።
ወወሀቦሙ ለእሊአሁ አርዳኢሁ ወይቤሎሙ ንሥኡ ብልዑ ዝ ኅብስተ ሱታፌ ሥጋየ ውእቱ ዘይትፌተት በእንቲአክሙ ።
ደሚረከ ተሀብ ለእለ ይነሥኡ እምኔሁ ይኩኖሙ ለበረከተ ወለሥርየተ ኃጢአት ለፍሥሓ ወለኅሤት ለሐድሶ ነፍስ ወሥጋ ወመንፈስ ወአጽንዖ ሃይማት እስከ እስትፋስ ደኃሪት ።
ይእቲ ትኄይስ እምዕንቊክቡር ወኵሉ ክብር ኢመጠና ላቲ ምክር ወእዘዝ ወላቲ ጽንዕ ወአእምሮ ወባቲ ነገሥት ይነግሱ ወባቲ ኃያላ ይጽሕፉ ጽድቀ ።
ዘኵሉ የአምር ውእቱ አእመራ ወዘኵሎ ይጤይቅ ውእቱ አሠነየ ፍኖታ ።
ፈነወት ዘዚአሃ አግብርተ በዋኅ ስብከት እንዘ ትብል ዘአብድ ውእቱ ይትገሃሥ ኀቤየ ።
ወለእለሂ የሐጾሙ አእምሮ ትጼውዕ እንዘ ትብል ንዑ ብልዑ ኅብስትየ ወስትዩ ወይንየ ወኅድግዋ ለእበድ ወሕየዉ ።
ኦ ማርያም ተስፋ ለቅቡፃን በጊዜ ጸሎት ወዕጣን ወበጊዜ ቅዱስ ቁርባን ለናዝዞትነ ንዒ ሀበዝ መካን ።
ሰላም ለክሙ ጻድቃን ወሰማዕት እለ አዕረፍክሙ በሃይማኖት ።
መዋዕያነ ዓለም አንትሙ በብዙኅ ትዕግሥት ሰአሉ ቅድመ ፈጣሪ በኵሉ ሰዓት እንበለ ንሥሐ ኪያነ ኢይንሥአ ሞት ።
ነአኵቶ ለእግዚአብሔር ቅድሳቶ ነሢአነ ከመ ለሕይወተ ነፍስ ይኩነነ ፈውሰ ዘተመጦነ ንስእል ወንትመሐፀን እንዘ ንሴብሖ ለእግዚአብሔር አምላክነ ።
እስመ ኢመነነ ወኢተቈጥዐ ስእለተነ ወኢያርኀቀ ሣህሎ እምኔነ እስመ መሐሪ ውእቱ እግዚአብሔር አምላክነ ።
በከመ ደመርከ ሥጋ ወልድከ ውስተ ሥጋ ዚአነ ወበከመ ቶሳሕከ ደመ መሢሕከ ውስተ ደመ ዚአነ ከማሁ ደምር ፈሪሆተከ ውስተ አልባቢነ ወሥነ አምልኮትከ ውስተ ኅሊናነ ።
ንህነሰ ሥጋውያን ንኄሊ ሕገ ሥጋ ወንገብር ግብረ ሥጋ ወነሐውር በፍኖተ ሥጋ አንተ ባሕቱ መሀረነ ሕገ መንፈስ ወአለብወነ ምግባረ መንፈስ ወምርሐነ ለነ አንተ ፍኖተ መንፈስ ።
ወካዕበ ናስተበቍዕ ዘኵሎ ይእኅዝ እግዚአብሔር አብ ለእግዚአብሔር ወመድኃኒነ ኢየሱስ ክርስቶስ ።
እንዘ ነአኵቶ እስመ ዓቀበነ በኑኃ ሌሊት ወአብጽሐነ እምጽልመት ውስተ ብርሃን እሙስና ውስተ ዘኢያማስን እምኢያእምሮ ውስተ አእምሮ አማን ።
ከመ ኑኃ ዕለትኒ በኵሉ ሰላም ወጥዒና ይረስየነ ነሀሉ ወይሕፅር ሕዝቦ በኃይለ መላእክቲሁ ዘለኵሉ ግብረ በረከት ሥልጣን ቦቱ እግዚአብሔር አምላክነ ።
እግዚእ ዘኵሎ ትእኅዝ እንተ ኑኃ ዕለትኒ በኵሉ ሰላም ወጥዒና ረስየነ ነሀሉ ።
እስመ አንተ ዐቀብከነ በኑኃ ሌሊት ።
አንተ እግዚኦ ዘኵሎ ትእዝኅ መልአከ ኄረ መራሔ ፈኑ ለነ ።
ወተሣሃለነ በከመ ዕበ የሣህልከ ወበከመ ብብዝኃ ምህረትከ ደምስስ አበሳነ ።
ወኢ አሐደ እምኔነ ውጹአ ወግኁሠ ኢትረሲ እሞገስከ ።
በእንተ ዓቢይ ስምከ ዘተሰምየ በላዕሌነ ሠራዬኰን ለነ ወኢትኅድገነ ሀበነ ንርከብ ሞገስ በቅድሜከ ወበቅድመ ክርስቶስ ውልድከ ።
ዘቦቱ ለከ ምስሌሁ ወምስለ ቅዱስ መንፈስ ስብሐት ወእኂዝ ይእዜኒ ወዘልፈኒ ወለዓለመ ዓለም አሜን ።
ስምከ ሕያው ዘኢይመውት ትጉህ ወኢይዴቅስ ፈጣሪ ዘኢይደክም እግዚእ ሥሉጥ ላዕለ ኵሉ አምላክ ዘኢይትኃባእ ።
ዘኪያከ ያንቀዐዱ ኩሉ ዘበሰማይ ወዘበምድር ፈጠርከ ለስምከ ይሴብሑ ወያእኵቱ አንተ አኃዜ ዓለም እግዚአብሔር አምላክነ ።
አምላክነ አምላከ ትፍሥሕት ወአምላከ ኃሤት ወተከፍ ጸሎቶሙ ለአግብርቲከ ወለአዕማቲከ እለፃመዉ ወመጽኡ ቤተ መቅደስከ ኅበ የኃድር ኃይለ ስብሐቲከ ።
ከመ ይስአሉ ዘእምኅቤከ ርቅየተ ወሕይወተ ኅድግ ሎሙ አበሳሆሙ ።
ወኢተነጽር ምግባረ ኃጢአቶሙ ወተወከፍ ንስሐሆሙ ይባእ ጸሎቶሙ በቅድሜከ ከመ መዓዛ ሠናይ ።
እወ እግዚኦ አምላክነ ትሬኢ ወኢታስተርኢ መሐሪ ነጽር ወተመየጠነ ከመ በዝኒ ዓለመ ወበዘይ መጽእ ንስግድ ወናልዕል ናእኵት ወንሰብሕ ስመከ ኅቡረ በክርስቶስ ።
ዘቦቱ ለከ ምስሌሁ ወምስለ ቅዱስ መንፈስ ስብሐት ወእኂዝ ይእዜኒ ወዘልፈኒ ወለዓለመ ዓለም አሜን ።
ለትሩስ እግዚኦ ምሕረትከ በላዕሌነ ።
ወብርሃነ ገጽከ ላዕለ ነፍስነ ።
ይምጻእ ምሕረትከ ያስተርኢ ዘያስተፌሥሐነ ።
ዕቀበ እግዚኦ እምኵሉ እኩይ ወእምኵሉ ስሕተት ወተወከፈነ በከመ ነቢብከ ።
ግበር ሰላመ ማዕከሌነ ወማዕከሌከ እስመ ለዘኒ ስሕተ አንተ ትከል መይጦቶ መንገሌከ ።
ወንሰግድ ለከ ውስተ አዕፃዳቲከ ዘኢይትኌለቍ እስመ እመ ውስተ ጸራሕነ ኅቤከ አንተ ተሰምዓነ ።
ወትፀውር ማነ ድካመነ ወትትዔገሠነ ኃጢአትነ እስመ መሐሪ አንተ እግዚአብሔር አምላክነ ።
እስመ አንተ ከመ ወልደ አብ ኄር ።
ዘአስተርአይከ ውስተ ዓለም ከመ ትሰቂ ወትሕፅን እጓለ እምሕያውከ ወሊተኒ ለገብርከ ጸግወኒ ወትረ ብዕለ ሠናያቲከ ።
እስመ አንተ ትሁብ ሠናያተ ለኅሩያኒከ ወትጼጉ መድኃኒተ ለሕዝብከ ወፈቂደከ ታስተርኢ አስተርአይከ ።
ወመኑ አምላከ መሐሪ ወቅዱስ ዘከማከ ወተሣሃለነ በከመ ዕበየ ሣህልከ ወበከመ ብዝኃ ምሕረትከ ደምስስ አበሳነ ።
ዘቦቱ ለከ ምስሌሁ ወምስለ ቅዱስ መንፈስ ስብሐት ወእኂዝ ይእዜኒ ወዘልፈኒ ወለዓለመ ዓለም አሜን ።
ከመ ታድኅነነ እግዚኦ እምዕለት እኪት ወእምሰዓታተ መንሱት ወእምኵሎሙ ዘእኩያን ትምይንት እምኅየት ወእምጽርዓት እምጽድቅ ወእመጻኢት ።
አድኅነነ እግዚኦ አምላክነ በዛቲ ሰዓት አኃዜ ዓለም እግዚአብሔር አምላክነ ።
እወ እግዚኦ አምላክነ እስመ ዘእምኅቤከ ውእቱ ረድኤት ወድኅነት ወኵሎሙ እለይትማኃፀኑ ኅበ ዘዚአከ መለኮት ።
ዘአንተ አድኃንኮ ለዳዊት ገብርከ እምኵናት እኪት ።
ወለዳንኤል እምአፈ አናብስት ወለሶስና እምእደ ረበናት ለአናንያ ወአዛርያ ወሚካኤል እምእቶን እሳት ዘይነድድ ።
አድኅነነ እግዚኦ አምላክነ እምትውልድ ዕሉት ወግፍትዕት ወተማኅፀን ነፍሰነ ወሥጋነ በዘዚአከ ኂሩት ።
ወዕቀብ አብያተ ክርስቲያናቲከ በስብሐት ወበጸሎት ወበርትዕት ሃይማኖት ።
ተሣሃለነ አምላክነ አቡነ ዘበሰማያት ኢታብአነ ውስተ መንሱት አላ አድኅነነ ወባልሐነ እምኵሉ እኩይ ።
እምተመውዖ ለሰይጣን እምሕርትምና ወእምድቀት ።
ርድአነ ንትቀንይ ለከ ዘእንበለ ድካም ወሀኬት ወትረ በኵሉ ጊዜ ወበኵሉ ሰዓት ።
ዘቦቱ ለከ ምስሌሁ ወምስለ ቅዱስ መንፈስ ስብሐት ወእኂዝ ይእዜኒ ወዘልፈኒ ወለዓለመ ዓለም አሜን ።
ተዘከር እግዚኦ ለለአሐዱ አሐዱ ስእለቶ ተዘከር እግዚኦ ለለአሐዱ እምከርሠ እሙ ።
ተዘከር እግዚኦ ብዙኃነ አሕዛበ እለ በርትዕት ሃይማኖት የሐይዉ አንስቲያሆሙ ዕቀበ ወወራዙቶሙ ሠርሕ ርሱዓነ አጽንዕ ቅጥቁጣነ ባልሕ ወዝርዋነ አስተጋብእ ።
ለእለ ይነግዱ ንግድ ምስሌሆሙ ወለእለ ይትመነደቡ አድኅኖሙ ።
ወለእለ ውስተ ተስናን ወቅኔት መሪር ይሄልዉ አንተ አኃዜ ዓለም ተዘከር እግዚአብሔር አምላክነ ።
እወ እግዚኦ አምላክነ ለመዓስብ ከዳኒ ወባላሒ ለእጓለ ማውታ ለዱያን ዓቃቤ ሥራይ ።
ለእለ ይነግዱ መርስ ወዛኅን እስመ አንተ እግዚአብሔር ተአምር ወትጤይቅ ለለአሐዱ አሐዱ ስእለቶ ወንብረቶ ወትካዘ ቤቱ ።
አድኅን እግዚኦ ዛተኒ ሀገረ ወካልአተኒ አህጉረ ወበሐውርተ ወእለ በሃይማኖተ ዚአከ ያኃድሩ ወበሐውርተ ወእለ በሃይማኖተ ዚአከ የኃድሩ ውስቴቶን ።
ቅዱሳነ አድኅን እምድልቅልቅ ወእምረኃብ ወእመራደ ካልዕ ሕዝብ ሐዋዘ ብርሃነ ጸግወነ ።
ወአእትት ኑፋቄ እምቤተ ክርስቲያንከ ወደምረነ ምስለ ደቂቀ ብርሃን ስብሐቲከ ።
ሀበነ ከመ በአሐዱ ልብ ወበአሐዱ አፍ ንስብሕ ለአብ ወወልድ ወመንፈስ ቅዱስ ይእዜኒ ወዘልፈኒ ወለዓለም ዓለም ።
ቀዳሜ ጸጋ ኢየሱስ ክርስቶስ ኃይሉ በጥበቡ ለአቡሁ ።
እስመ አንተ ውእቱ በግዑ ለእግዚአብሔር ዘያአትት ኃጢአተ ዓለም ተሣሃለነ ።
እስመ ወረድከ እምሰማይ በመሥፈርተ ጥበቡ ለአቡከ ።
ከመ ታድኅን ልሕኰተከ ዘአንተ ለሐኰ መዋቴ ዘይሰማን ዘየሐውር በክነፈ ነፋስ ዘይሬስዮሙ ለመላእክቲሁ መንፈሰ ወለእለ ይትለአክዎ ነደ እሳት ።
ዘይኔጽራ ለምድር ወይሬስያ ከመ ትርዓድ ዘይገሥሦሙ ለአድባር ወያጠይሱ ።
በመንፈስ ጸጋከ አጽንዖሙ ለሕዝብከ አንተ አኃዜ ዓለም እግዚአብሔር አምላክነ ።
አወ እግዚኦ አምላክነ በመንፈሰ ጸጋከ አስተፍሥሖሙ ለሕዝብከ ።
እስመ አንተ ውእቱ መቅለሌ ዕፁብ ረዳዔ ምንዱብ ።
ሠርጎሙ ለሐዋርያት ንዋንዮሙ ለነዳያን ተስፋሆሙ ለቅቡፃን መንሥኢሆሙ ለሙታን ።
ኢየሱስ ክርስቶስ ኃይሉ ወጥበቡ ለአቡሁ ኪያከ ነአኵት ይእዜኒ ወዘልፈኒ ወለዓለም ዓለም አሜን ።
ሶበ አኮ እግዚአብሔር ምስሌነ ይብል እስራኤል ።
ሶበ አኮ እግዚአብሔር ምስሌነ ሶበ አኮ እግዚአብሔር ምስሌነ እንተ ጊዜ ተንሥአ ሰብእ ላዕሌነ አሐዝብ ሕያዋኒነ እምውኅጡነ ።
በከመ አንሥኡ ቍጥዐ መዓቶሙ ላዕሌነ አሐዝብ በማይ እምአስጠሙነ ።
እምውኂዝ አምሰጠት ነፍስነ አምሠጠት ነፍስነ እማየ ሀከክ ።
ይትባረክ እግዚአብሔር አምላክነ ዘኢያግብአነ ውስተ መስገርተ ማዕገቶሙ ።
ነፍስነሰ አምሠጠት ከመ ዖፍ እመሥገርት ነዓዊት ።
መሥገርትሰ ተቀጥቀጠት ወንሕነሰ ድኅ ።
ረድኤትነሰ በስመ እግዚአብሔር አምላክነ ።
ዘገብረ ሰማየ ወምድረ ።
ዘገብረ ሰማየ ወምድረ ።
ዘብረ ሰማየ ወምድረ ለዓለም ወለዓለም ዓለም አሜን ።
ወካዕበ ናስተበቍዖ ለአምላከ ምሕረት ።
ዘረዳዕኮ ለአብርሃም አመ ይቀትሉሙ ለነገሥት ዘአድኃንኮ ለይሥሐቅ እምነ መጥባሕት ዘመራሕኮ ለያዕቆብ በውስተ መንገድ ።
ወአተርአይኮ በራእየ ሌሊት በኅበ አቀሞን ለሐውልት ዘአዕበይኮ ለዮሴፍ በብሔረ ባዕድ እግዚአብሔር አምላክነ ።
እወ እግዚኦ አምላክነ ዘኀደፍኮ ለኖኅ በውስተ ታቦት ።
ወለዳንኤል እምአፈ አናብስት ወለሶስና እምእደ ረበናት ዘለአኮ ለሙሴ ምስለ ዓቢይ ረድኤት ።
ዘመራሕኮሙ ለሕዝብከ መዓልተ በደመና ወኵሎ ሌሊተ በብርሃነ እሳት ዘተናገርከ በዲበ ነቢያት ወአስተርአይከ ጸጋከ ላዕለ ሐዋርያት እንዘ ጉቡዓን እሙንቱ ውስተ አሐዱ ቤት ።
ወረደ ላዕሌሆሙ መንፈስ ቅዱስ ከመ ዘእሳት ወተናገሩ በነገረ ኵሉ በሐውርት ።
ውእተ መንፈሰከ ፈኑ ዓማዴ ሰማይ ወምድር ።
ባርክ ማኅበረነ በኵሉ ጊዜ ወበኵሉ ሰዓት ።
ንግሮሙ ለደቂቀ እስራኤል ወበሎሙ በዓላቲሁ ለእግዚአብሔር ዘሰማዕክሙ በቅዱስ አስማት እሉ እሙንቱ በዓላትየ ።
ሰዱሰ ዕለት ትገብር ግብረከ ወሳብዕት ዕለት ሰንበት ይእቲ ወዕረፍት ቅድስት ተሰምየት ለእግዚአብሔር ኵሎ ግብረ ኢትግበሩ እስመ ሰንበቱ ለእግዚአብሔር ውእቱ በኵሉ በሐውርቲክሙ ።
ወሀሎ አሐዱ ብእሲ እምፈሪሳውያን ዘስሙ ኒቆዲሞስ መልአኮሙ ለአይሁድ ።
ወውእቱ መጽአ ኅበ እግዚእ ኢየሱስ ቀዲሙ ሌሊተ ወይቤሎ ረቢ ነአምር ከመ እምኅበ እግዚአብሔር መጻእከ ከመ ትኩን መምህረ እስመ አልቦ ዘይክል ይግበር ዘንተ ተአምረ ዘአንተ ትገብር ዘእንበለ ዘእግዚአብሔር ምስሌሁ ።
ወአውሥአ እግዚ ኢየሱስ ወይቤሎ አማን አማን እብለከ ዘኢተወልደ ዳግመ ኢይሬእያ ለመንግሥተ እግዚአብሔር ።
ወይቤሎ ኒቆዲሞስ እፎ ይክል ብእሲ ዳግመ ተወልዶ እምድኅረ ልኅቀ ይክልኑ በዊአ ወገቢአ ውስተ ከርሠእሙ ወይትወለድ ዳግመ ።
ወአውሥአ እግዚእየ ኢየሱስ ወይቤሎ አማን አማን እብለከ ዘኢተወልደ ዳግመ እማይ ወእመንፈስ ቅዱስ ኢይክል በዊአ ውስተ መንግሥተ እግዚአብሔር ።
እስመ ዘተወልደ እምሥጋ ሥጋ ውእቱ ወዘተወልደ እመንፈስ መንፈስ ውእቱ ።
ወበእንተ ዝንቱ ኢታንክር እስመ እቤለከ ሀለወክሙ ትትወለዱ ዳግመ እስመ መንፈስ ኅበ ፈቀደ ይነፍሕ ወቃሎ ወኅበሂ ትሰምዕ ወኢተአምር እምኅበ ይመጽእ ወኅበሂ የሐውር ።
ከማሁኬ ውእቱ ኵሉ ዘይትወለድ እመንፈሱ ቅዱስ ወአውሥአ ኒቆዲሞስ ወይቤሎ እፎ ይትከሀል ዝንቱ ይኩን ።
ወአውሥአ እግዚእ ኢየሱስ ወይቤሎ አንተ ሊቆሙ ለእስራኤል ወዘንተ ነገረ ኢተአምር ።
አማን አማን እብለከ ከመ ዘነአምር ንነግር ወበዘርኢነ ሰማዕተ ንከውን ወሰምዐነሰ ተአብዩነ ነሢአ ።
ወሶበ እንዘ ዘበምድር እነግረክሙ ኢተአምኑኒ እፎ እንከ ተአምኑኒ እመ ነገርኩክሙ ዘበሰማያት ።
ወአልቦ ዘዓርገ ውስተ ሰማይ ዘእንበለ ዘወረደ እምሰማይ ወልደ እጓለ እመሕያው ዘውእቱ ይነብር ውስተ ሰማይ ።
ወበከመ ሙሴ ሰቀሎ ለዓርዌ ምድር በገዳም ከማሁ ሀለዎ ለወልደ እጓለ እመሕያው ይሰቀል ።
ከመ ኵሉ ዘየአምን ቦቱ ኢይተኃጐል አላ የሐዩ ለዓለም ።
እስመ ከመዝ አፍቀሮ እግዚአብሔር ለዓለም እስከ ወልዶ ዋህደ መጠወ ወወሀበ ቤዛ ለኵሉ ከመ ኵሉ ዘየአምን ቦቱ ኢይትኃጐል አላ ይረክብ ሕይወተ ዘለዓለም ።
እስመ ኢፈነዎ እግዚአብሔር ለወልዱ ውስተ ዓለም ከመ ይኰኖን ለዓለም ዘእንበለ ከመ ያሕይዎ ለዓለም በእንቲአሁ ።
ዘየአምን ቦቱ ኢይትኴነን ወዘሰ ኢየአምን ወድአ ትኰነነ እስመ ኢአምነ በስመ ወልደ እግዚአብሔር ዋህድ ።
ወዝ ውእቱ ኵነኔሁ እስመ ብርሃን መጽአ ዓለም ወአብደረ ሰብእ ጽልመተ አምብርሃን እስመ እኩይ ምግባሩ እስመ ኵሉ ዘእኩይ ምግባሩ ።
ይጸልእ ብርሃነ ወኢይመጽእ ኅበ ብርሃን ከመ ኢይትከሠቶ ምግባሩ እስመ እኩይ ውእቱ ።
ወዘሰ ጽድቀ ይገብር ይመጽእ ኅበ ብርሃን ከመ ያስተርኢ ምግባሩ እስመ በእንተ እግዚአብሔር ይገብር ።
ዘየአምን በወልድ ቦ ሕይወት ዘለዓለም ።
አሜሃ ትምሰል መንግሥተ ሰማያት ዐሥሮነ ደናግለ እለ ነሥአ መኃትዊሆን ወወጽአ ለቀበላ መርዓዊ ።
ወኅምስ እምውስቴቶን አብዳት እማንቱ ወኃምስ ጠባባት ።
ወአብዳትሰ ነሢኦን መኃትዊሆን ኢነሥአ ቅብዐ ምስሌሆን ።
ወጠባባትሰ ነሥአ ቅብዐ በገዳማዊሆን ምስለ መኃትዊሆን ።
ወጐንድዮ መርዓዊ ደቀሳ ወኖማ ።
ወከዊኖ መንፈቀ ሌሊት ውውዓ ኮነ ናሁ መርዓዊ መጽአ ፃኡ ውስተ ቀበላሁ ።
ወእምዝ ነቅሓ እልኩ ደናግል ኵሎን ወአሠነያ መኃተዊሆን ወመጽአ ለቀበላ መርዓዊ ።
ወእልኩ አብዳት ይቤላሆን ለጠባባት ሀባነ ቅብአ እምቅብእክን እስመ መኃትዊነ ጠፍአነ ።
ወአውሥአሆን ጠባባት ወይቤላሆን አልቦ ዘያክል ለነ ወለክን አላ ሑራ ኅቤሆሙ ለእለ ይሠይጡ ወተሣየጠ ለክን ።
ወሐዊሮን ይሣየጣ በጽሐ መርዓዊ ወቦአ ምስሌሁ እልኩ እለድልዋት ውስተ ከብካብ ወአተአጽወ ኆኅት ።
ወድኅረ መጽአ እልክቱኒ ደናግል ወይቤላ እግዚኦ እግዚኦ አርኅወነ ።
ወአውሥኦን ወይቤሎን አማን እብለክን ከመ ኢየአምረክን እስመ ስእንክን ተጊሀ ወአምስዮ ምስሌየ ።
ትግሁኬ እስመ ኢተአምሩ ዕለታ ወሰዓታ እንተ ባቲ ይመጽእ ወልደ ዕጓለ እመሕያው ።
ወእምዝ እምድኅረ ዝንቱ ሞተ ንጉሠ ደቂቀ ዐሞን ወነግሠ ሐኖን ወልዱ ህየንቴሁ ።
ወይቤ ዳዊት እገብር ምሕረተ ምስለ ሐኖን ወልደ ነአሶ በከመ ገብረ አቡሁ ምሕረተ ላዕሌየ ።
ወፈነወ ዳዊት ሰብአ ያስተብቍዕዎ ሰብኡ በእንተ አቡሁ ከመ ያንግፍዎ ላሐ ወበጽሑ ደቂቀ ዳዊት ውስተ ብሔረ ደቂቀ ዐሞን ።
ወይቤልዎ መላእክቲሆሙ ለደቂቀ ዐሞን ለሐኖን ለእግዚኦሙ ይመስለከኑ ዳዊት ከመ ይንአዶ ለአቡከ ዘፈነወ በቅድሜከ ያስተብቍዑከ ።
አኮኑ አዕይንት እሙንቱ ወከመ ይፍትንዋ ለሀገር ወከመ ያእምርዋ ዘፈነወ ሰብአ ኀቤከ ።
ወነሥኦሙ ሐኖን ለደዊቀ ዳዊት ወላጸዮ ጽሕሞሙ ወመተረ አልባሰ ድርዖሙ እምነ ማአከሉ እስከነ ሐቌሆሙ ወእምዝ ፈነዎሙ ።
ወዜነውዎ ለዳዊት ዘእሙንቱ ዕደው ወፈነወ ዳዊት ይትቀበልዎሙ እስመ ክቡራን እሙንቱ ዕደው ጥቀ ።
ወይቤሎሙ ዳዊት ንጉሥ ንበሩ ውስተ ኢያሪኮ እስከ ይበቍል ጽሕምክሙ ወእምዝ ተጋብኡ ።
ወርእዩ ደቂቀ ዐሞን ከመ ተኀፍሩ ሕዝበ ዳዊት ።
ወለአኩ ደቂቀ ዐሞን ወዐሰቡ ሎሙ ሶርያሃ ወሮዖብሃ ክልኤቱ እልፍ አጋር ወበኀበ ንጉሠ ዐማሌቅ ዓሠርቱ ምእት ብእሴ ወበእስጦብ እልፍ ወዕሥራ ምእት ብእሴ ።
ወሰምዐ ዳዊት ወፈነዎ ለኢዮአብ ወኵሎ ጽኑዓነ ኀይለ ።
ወወፅኡ ደቂቀ ዐሞን ወተአኀዙ ይትቃተሉ በኀበ አንቀጽ ወሶርያ ዘሱባ ወሮዖብ ወእስጦብ ወዐማሌቅ ኅቡረ ውስተ ገዳም ።
ወርእየ ኢዮአብ ከመ መጽእዎሙ እምኔሆሙ ምክዕቢተ ይትቃተልዎሙ እምቅድሜሆሙኒ ወእምድኅሬሆሙኒ ወኀረየ ሎቱ እምነ ኵሉ ወራዙተ እስራኤል ወተቃተልዎሙ ለሶርያ እምቅድም ።
ወዘተርፈ ሕዝቦ ፈነወ ምስለ አቢሳ እኁሁ ወተቃደምዎሙ ለደቂቀ ዐሞን ወተቃተልዎሙ ።
ወይቤ ለእመ ጸንዑ ሶርያ እምኔየ ትከውኑኒ ረድኤተ አንትሙ ወእመ ደቂቀ ዐሞን ጸንሁ እምኔክሙ ወንከውነክሙ ንሕነ ረድኤተ ።
ጽንዑ ወኀይሉ በእንተ ሕዝብነ ወበእንተ አህጉረ አምላክነ ወእግዚአብሔር ይገብር ሠናይተ ዘይኤድም በቅድመ አዕይንቲሁ ።
ወቦኡ ኢዮአብ ወኵሉ ሕዝብ ዘምስሌሁ ይትቃተሉ ምስለ ሶርያ ወጐዩ እምቅድመ ገጾሙ ።
ወሶበ ርእዩ ደቂቀ ዐሞን ከመ ጐዩ ሶርያ ጐዩ እሙንቱኒ እምቅድመ ገጹ ለአቢሳ ወቦኡ ውስተ ሀገር ወአተወ ኢዮአብ እምኀበ ደቂቀ ዐሞን ወቦአ ውስተ ኢየሩሳሌም ።
ወሶበ ርእዩ ሶርያ ከመ ወድቁ ቅድሜሆሙ ለእስራኤል ወተጋብኡ ኅቡረ ።
ወለአከ እድረዐዛር ወአስተጋብኦሙ ለሶርያ እምነ ማዕዶት ፈለገ ከማዐቅ ወመጽኡ ውስተ ኤላም ወሶቤቅ መልአከ ኀይሉ ለእድረዐዛር ቅድሜሆሙ ።
ወዜነውዎ ለዳዊት ወእስተጋብኦሙ ለኵሉ እስራኤል ወዐደዉ ዮርዳኖስ ወመጽኡ ሶርያ ተቀበልዎ ለዳዊት ወተቃተሉ ሶርያ ምስሌሆሙ ።
ወጐዩ እምቅድመ እስራኤል ወቀተለ እምነ ሶርያ ዳዊት ሰባዕቱ ምእት ሰረገላተ ወአርባዕቱ እልፍ ሰብአ ፈረስ ወሶሌቅሃኒ መልአከ ኀይሉ ቀተሎ ወሞተ በህየ ።
ወሶበ ርእዩ ኵሉ ነገሥት አግብርተ አድረዐዛር ከመ ወድቁ ቅድመ እስራኤል ወገረሩ ለእስራኤል ወተቀንዩ ሎሙ ወፈርሁ ሶርያ ህየ አድኅኖቶሙ ለደቂቀ ዐሞን ።
ወሀሎ ህየ አሐዱ ወልደ ኀጢአት ዘስሙ ሳቡሔ ወልደ ቦከሪ ብእሲ ኢያሜናዊ ወአንፍሐ ቀርነ ።
ወይቤ አልብነ ክፍለ ምስለ ዳዊት ትልውዎ ለሳቡሔ ወልደ ቤኮሪ ።
ወሰብአ ይሁዳሰ ተለዉ ንጉሦሙ እምነ ዮርዳኖስ እስከ ኢየሩሳሌም ።
ወነሥኦን ንጉሥ ለዐሥሩ ዕቁባቲሁ እለ ኀደጎን ይዕቀባ ቤቶ ወአንበሮን ውስተ ቤተ ሙዓል ወበህየ ይሴስዮን ።
ወኀቤሆንሰ ኢቦአ ወነበራ ኅቡረ ኵሎን መበለታተ እስከ አመ ዕለተ ሞታ ።
ወይቤሎ ንጉሥ ለአሜሳይ ጸውዖሙ ሊተ ለሰብአ ይሁዳ እስከ ሠሉስ ዕለት ወለሊከ ቁም ላዕሌሆሙ ።
ወሖረ አሜሳይ ወጸውዖሙ ለሰብአ ይሁዳ ወጐንደየ እምነ ዕድሜው ዘአዘዞ ።
ወይቤሎ ዳዊት ለአቢሳ ይእዜ ይገብር ብነ እኪተ ስቡሔ ወልደ ቦከሪ እምነ እንተ ገብረ ላዕሌነ አበሴሎም እንተ ተአኪ ወይእዜኒ ።
ንሣእ ደቀ እግዚእከ ሖር ዴግኖ ዮጊ ይረክብ ሎቱ ሀገረ ጽንዕተ ወይጼልለነ አዕይንቲነ ።
ወወፅኡ ወዴገንዎ አቢሳ ወኬልቲ ወፌልቲ ወኵሎሙ ጽኑዓን ወወፅኡ እምነ ኢየሩሳሌም ወዴገኑ ወተለውዎ ለስቡሔ ወልደ ቤኮሪ ።
ወአሜሳይ ቦአ ቅድሜሁ ወእሙንቱሰ ሀለዉ ኀበ እብን ዐቢይ ።
እንተ ውስተ ገባኦን ወኢዮአብሰ ይለብስ ልብሰ መንድያ ወቅኑት ውእቱ ሔቇሁ ባቲ ።
ወይቤሎ ኢዮአብ ለአሜሳይ ዳኀንኑ አንተ እኁየ ወአኀዞ ኢዮአብ በእዴሁ እንተ የማን ጽሕሞ ለአሜሳይ ወመልሐ መጥባሕቶ ።
ወኢያእመሮ አሜሳይ ከመ መጥባሕት ውስተ እዴሁ ወረገዞ ውስተ ሐቇሁ ወተክዕወ ዘውስተ ከርሡ ውስተ ምድር ።
ወኢደገሞ ወሞተ ባቲ ወኢዮአብ ወአቢሳ ተለውዎ ለስቡሔ ወልደ ቤኮሪ ።
ወአሐዱ ብእሲ ቆመ መልዕልቶ እምውስተ ደቀ ኢዮአብ ወይቤ ምንት ውእቱ ዘይፈቅድ ኢዮአብ ወመኑ እሙንቱ እለ ዳዊት እለ ተለውዎ ለኢዮአብ እንዘ አሜሳይ ይሰክብ ውስተ ደም ማእከለ ፍኖት ።
ወእምዝ ኀለፉ እምይእቲ ፍኖት ኵሉ ሰብአ እስራኤል ወተለውዎ ለኢዮአብ ኀበ ይዴግኖ ለስቡሔ ወልደ ቤኮሪ ።
ወሖረ ውስተ ኵሉ ሰብአ እስራኤል ወውስተ አቤል ወውስተ ቤተ ማክ ወተጋብኡ ኵሎሙ እለ ውስተ ካራን ወመጽኡ እንተ ድኅሬሆሙ ።
ወበጽሑ ወተቃተልዎሙ በአቤል ወበቤተ ማክ ወጐዩ ኀበ ሀገር ወዐርጉ ወቆሙ ውስተ አረፍት ወፈቀዱ ኵሉ ሕዝብ ምስለ ኢዮአብ ያውድቅዋ ለይእቲ አረፍት ።
ወጸርኀት ሎቱ አሐቲ ብእሲት እምነ አረፍት ወትቤ ስምዑኒ ስምዑኒ ወበልዎ ለኢዮአብ ቅረብ ዝየ ወእንግርከ ።
ወቀርበ ኀቤሃ ወትቤሎ ይእቲ ብእሲት አንተኑ ውእቱ ኢዮአብ ወይቤላ እወ አነ ውእቱ ወትቤሎ ስማዕ ቃለ አመትከ ወይቤላ ኢዮአብ እሰምዕ አነ ውእቱ ።
ወትቤ እንዘ ትብል ቃለ ነበቡ እምውስተ ቀደምት ወይቤሉ ሐቲተ ሕትዎ ለአቤል ወርእዩ እመ ኀልቀ ዘሤሙ በውስተ እስራኤል ተሰአልዎ ወሕትዎ ለአቤል ወበዝንቱ ኀልቀ ።
ወአንሰ እንተ ሰላም ወኀይሎሙ ለእስራኤል አንተ ወአንተ ተኀሥሥ ትቅትል ሀገረ ወደብረ ሀገረ እስራኤል ወለምንት ታሰጥም ርስቶ ለእግዚአብሔር ።
ወአውሥአ ኢዮአብ ወይቤላ ሐሰ ሊተ ኢያስጥም ወኢያማስን ።
አኮ ከማሁ ነገሩ ብእሲ ዘእምነ ደብረ ኤፍሬም ስቡሔ ወልደ ቤኮሪ ይብልዎ ዘአንሥአ እዴሁ ላዕለ ዳዊት ንጉሥ ኪያሁ ሀቡኒ ባሕቲቶ ።
ወአሐውር እምነ መልዕልተ ሀገር ወትቤሎ ይእቲ ብእሲት ለኢዮአብ ናሁ ርአሶ ይወግሩ ለከ እንተ ዲበ አረፍት ።
ወቦአት ይእቲ ብእሲት ኀበ ኵሉ ሕዝብ ወነበበቶሙ ለኵሉ ሀገር ።
በጥበባ ወመተሩ ርእሶ ለስቡሔ ወልደ ቤኮሪ ወወገረት ሎቱ ለኢዮአብ ።
ወአንፍሐ ቀርነ ወኀለፈ እምነ ሀገር ወአተወ ኵሉ ሰብእ ውስተ አብያቲሁ ወኢዮአብኒ አተወ ውስተ ኢየሩሳሌም ኀበ ንጉሥ ።
ወኢዮአብ ላዕለ ኵሉ ኀይለ እስራኤል ወበንያስ ወልደ አኪሉ ዘዲበ ኬልቲ ወፌልቲ ።
ወአዶኒረም ላዕለ ፆር ወዮስፋጥ ወልደ አኪሉት መዘክር ።
ወኢዩሱስ ጸሓፊ ወሳዶቀ ወአብያታር ካህናት ።
ወጋይራስ ካህን ለዳዊት ።
ወኮነ ረኃብ በመዋዕለ ዳዊት ሠለስቱ ዓመተ ።
ወተታለወ ዓመታቲሁ ወኀሠሠ ዳዊት ቃለ እግዚአብሔር ወይቤ እግዚአብሔር ላዕለ ሳኦል ወላዕለ ቤቱ ዐመፃ እስመ ቀታሌ ነፍስ ውእቱ እስመ ቀተሎሙ ለገባኦን ።
ወጸውዖሙ ዳዊት ንጉሥ ለሰብአ ገባኦን ወተናገሮሙ ወሰብአ ገባኦንሰ ኢኮኑ ደቂቀ እስራኤል አላ እምነ ደመ አሞሬዎን እሙንቱ ።
ወመሐሉ ሎሙ ደቂቀ እስራኤል ወፈቀደ ሳኦል ይቅትሎሙ ሶበ ቀንአ ላዕለ ደቂቀ እስራኤል ወላዕለ ይሁዳ ።
ወይቤሎሙ ዳዊት ለሰብአ ገባኦን ምንተ እግበር ለክሙ ወበምንት አስተስሪ ወትባርኩ ርስተ እግዚአብሔር ።
ወይቤልዎ ሰብአ ገባኦን አልብነ ወርቀ ወብሩረ ምስለ ሳኦል ወምስለ ቤቱ ።
ወአልቦ ዘንቀትል እምውስተ እስራኤል ወይቤሎሙ ምንተ እንከ ትብሉ ወምንተ እረሲ ለክሙ ።
ወይቤልዎ ለንጉሥ ብእሲሰ ገብረ ላዕሌነ ወሰደደነ ወበከመ ኀለየ ይሠርወነ ንሠርዎ ከመ አልቦ ዘይቁም እምኔሁ በውስተ ኵሉ ደወለ እስራኤል ።
ሀበነ ስብዓቱ ዕደወ እምውስተ ደቂቁ ወንሡዖሙ ለእግዚአብሔር በገባኦን እምነ ዘሳኦል ኅሩዩ ለእግዚአብሔር ወይቤሎሙ ንጉሥ አነ እሁበክሙ ።
ወመሐኮ ንጉሥ ለሜንፎብስቴ ወልደ ዮናታን ወልደ ሳኦል በእንተ መሐላ እግዚአብሔር ዘማእከሎሙ ዘማእከለ ዳዊት ወማእከለ ዮናታን ወልደ ሳኦል ።
ወነሥአ ንጉሥ ክልኤቱ ደቂቃ ለሩሳፋ ወለተ ኤአ ዘወለደት ለሳኦል ሄርሞንስቴ ወሜንፎብስቴ ወሐምስቱ ደቂቃ ለሜሮብ ዘወለደት ለኤሳድራ ወልደ ቤርዜሊ ዘሞሐለቲ ።
ወመጠዎሙ ለሰብአ ገባኦን ውስተ እዴሆሙ ወሦዕዎሙ ውስተ ደብር ቅድመ እግዚአብሔር ወገብርዎሙ ሰብዓቲሆሙ ኅቡረ ወሞቱ እሙንቱ በመዋዕለ ማእረር አመ ቀዳሜ የአሩ ሰገመ ።
ወነሥአት ራሳፋ ወለተ ኤአ ሠቀ ወረበበት ውስተ ኰኵሕ አመ ቀዳሜ የዐፅዱ ሰገመ እስከ አመ አንጠብጠበ ዝናም ላዕሌሆሙ እምሰማይ ወኢያብሐት አዕዋፈ ሰማይ ይረድ ላዕሌሆሙ መዓልተ ወሌሊተ አርዌ ገዳም ።
ወዜነውዎ ለዳዊት ኵሎ ዘገብረት ሬሳፋ ወለተ ኤአ ዕቅብቱ ለሳኦል ።
ወሖረ ዳዊት ወነሥአ አዕጽምቲሁ ለሳኦል ወአዕጽምቲሁ ለዮናታን ወልዱ እምኀበ ደቂቀ ኢያቢስ ዘገለዓድ ዘሰረቅዎሙ እምነ መርሕበ ቤድሳን እስመ አቀምዎሙ ህየ ኢሎፍሊ አመ ቀተልዎ ኢሎፍሊ ለሳኦል በጌላቡሔ ።
ወኦምጽአ እምህየ አዕጽምተ ሳኦል ወአዕጽምተ ዮናታን ወልዱ ወአዕጽምቶሙ ለእለ ሦዑ አስተጋብአ ።
ወቀበረ አዕጽምተ ሳኦል ወአዕጽምተ ዮናታን ወልዱ ወአዕጽምቶሙ ለእለ ሦዑ ውስተ ምድረ ብንያም በገቦ መቃብረ ቂስ አቡሁ ወገብሩ ኵሎ ዘአዘዞሙ ንጉሥ ወሰምዓ እግዚአብሔር ለምድር እምድኅረ ዝንቱ ።
ወኮነ ዓዲ ፀብአ ኢሎፍሊ ምስለ እስራኤል ወወረደ ዳዊት ወደቁ ምስሌሁ ወተቃተሉ ምስሌሁ ኢሎፍሊ ወደክመ ዳዊት ።
ወተአኀዙ ሕዝብ ምስለ ሕዝበ ራፋ ወመጽአ አሐዱ መንገለ ዳዊት ወድልወተ ኲናቱ ሠለስቱ ምእት ሰቅለ ብርት ወቅኑት ውእቱ በቆርኔን ወፈቀደ ይቅትሎ ለዳዊት ።
ወወውዐ ሎቱ አቢሳ ወልደ ሶሩህያ ወረገዞ ለውእቱ ኢሎፍሊ ወቀተሎ ወይእተ አሚረ መሐሉ ሰብአ ዳዊት ወይቤሉ ከመ ኢትወጽእ እንከ ምስሌነ ውስተ ፀብእ ወኢትጥፋእ ማኅቶቶሙ ለእስራኤል ።
ወእምዝ ኮነ ዓዲ ፀብእ ውስተ ጌት ምስለ ኢሎፍሊ ይእተ አሚረ ቀተሎ ሴሜኮይ ለአስጣጦቲ ስፍጣዊ በውስተ ሕዝበ ራፋ ።
ወኮነ ቀትል በሮም ምስለ ኢሎፍሊ ወቀተሎ ኤልያናን ወልደ አርዮጊ ቤተ ልሔማዊ ለጎዶልያን ጌትያዊ ወዕፀ ኲናቱ መጠነ ሰርዌ ዐጥፍ ዘመዓሥቃን ።
ወኮነ ዓዲ ፀብእ ውስተ ጌት ወሀሎ ብእሲ ዘእምነ ራማ ወብእሲሁ መዴናዊ ወአጻብዐ እደዊሁ ወአጻብዐ እገሪሁ በበ ስሱ እስራ ወአርባዕቱ ኵሉ ኍልቁ ወውአቱኒ ውስተ ነገደ ራፋ ተወልደ ።
ወተዐየሮሙ ለእስራኤል ወቀተሎ ዮናታን ወልደ ሴሜይ እኁሁ ለዳዊት ።
እስመ እሉ አርባዕቱ እሙንቱ እለ ተወልዱ እምነ ዘመደ እለ ያርብሕ በጌት ውስተ ቤተ ራፋ ወወድቁ በእደ ዳዊት ወበእደ ደቁ ።
ወአስተጋብኦሙ ካዕባ ዳዊት ለኵሎሙ ወራዙተ እስራኤል መጠነ ሰለስቱ እልፍ ።
ወተንሥእ ወሖረ ዳዊት ወኵሉ ሕዝብ ዘምስሌሁ እምነ መላእከተ ይሁዳ እምኀበ ዐቀብ ።
ከመ ያምጽእዋ ለታቦተ እግዚአብሔር እንተ ላዕሌሃ ተሰምየ እግዚአብሔር ኀይል ዘይነብር ዲበ ኪሩቤል በላዕሌሃ ።
ወጸዐንዋ ለታቦተ እግዚአብሔር ዲበ ሰረገላ ሐዲስ ወነሥእዋ እምነ ቤተ አሚናዳብ ዘውስተ ወግር ወዖዛ ወአኀዊሁ ደቂቀ አሚናዳብ ይመርሁ ቅድመ ሰረገላት ።
ወቅድመ ታቦት ወአኀዊሁኒ የሐውሩ ቅድመ ታቦት ።
ወዳዊትሰ ወደቂቀ እስራኤል ይትዋነዩ ቅድመ እግዚአብሔር በዕንዚራት ወየዐነዝሩ በኀይል ወየሐልዩ በጸናጽል ወበናብሌሰ ወበመሰንቆ ።
ወበጽሑ እስከ ኀበ ዐውደ እክል ዘኢያቡሳዊ ወአልዐለ እዴሁ ዖዛ ላዕለ ታቦተ እግዚአብሔር ከመ የአኀዛ ወአጽንዓ እስመ ተግሕሠት ወነድሖ ላህም እንዘ ይእኅዛ ።
ወተምዐ እግዚአብሔር ላዕለ ዖዛ ወአውደቆ እግዚአብሔር ወሞት በህየ በኀበ ታቦተ እግዚአብሔር በቅድመ እግዚአብሔር ።
ወተከዘ ዳዊት እስመ ቀተሎ እግዚአብሔር ለዖዛ ወትሰምየ ውእቱ መካን ምምዋቲሁ ለዖዛ እስከ ዛቲ ዕለት ።
ወፈርሀ ዳዊት እምነ እግዚአብሔር ይእት አሚረ ወይቤ እፎ ትበውእ ታቦተ እግዚአብሔር ኀቤየ ።
ወኢፈቀደ ዳዊት ያግሕሣ ለታቦት ሕጉ ለእግዚአብሔር ውስተ ሀገረ ዳዊት ወዐፀዋ ዳዊት ውስተ ቤተ አቢዳራ ጌትያዊ ።
ወነበረት ታቦተ እግዚአብሔር ውስተ ቤት አቢዳራ ጌትያዊ ሠለስቱ አውራኀ ወባረከ እግዚአብሔር ኵሎ ቤቶ ለአቢዳራ ወኵሎ ዘዚአሁ ።
ወዜነውዎ ለንጉሥ ወይቤልዎ ባረከ እግዚአብሔር ለቤተ አቢዳራ ወለኵሉ ዘዚአሁ በእንተ ታቦተ እግዚአብሔር ።
ወሖረ ዳዊት ወአምጽአ ለታቦተ እግዚአብሔር እምነ ቤተ አቢዳራ ውስተ ሀገረ ዳዊት በትፍሥሕት ።
ወሀለዉ ምስሌሆሙ እለ ይወስድዋ ለታቦተ እግዚአብሔር ሰብዐቱ መሰናቁት ወጠብሑ አልህምተ ወአባግዐ ።
ወዳዊት የዐነዝር በዕንዚራ ቅድመ ታቦት ወለብሰ ዳዊት ዘየሀይድ ዐይነ ።
ወዳዊት ወኵሉ ሕዝበ እስራኤል ወሰድዋ ለታቦተ እግዚአብሔር በውውዓ ወበቃለ ቀርን ።
ወሰበ በጽሐት ታቦት ውስተ ሀገረ ዳዊት ወሜልኮል ወለተ ሳኦል ትሔውጽ እንተ መስኮት ።
ወርእየቶ ለዳዊት ንጉሥ እንዘ ይዘፍን ወየዐነዝር በቅድመ እግዚአብሔር ወመነነቶ በልባ ።
ወእምጽእዋ ለታቦተ እግዚአብሔር ወአንበርዋ ውስተ መካና ውስት ደብተራ እንተ ተከለ ዳዊት ወአብአ ዳዊት መሥዋዕተ ቅድመ እግዚአብሔር ወዘበእንተ ሰላም ።
ወፈጸመ ዳዊት አብኦ መሥዋዕት ወዘበእንተ ሰላም ወባረኮሙ ለሕዝብ በስመ እግዚአብሔር እግዚአ ኀይል ።
ወከፈለ ለኵሉ ሕዝብ ወለኵሉ ኀይለ እስራኤል እምነ ዳን እስከ ቤርሳቤሕ ለዕደዊሆሙ ወለአንስቲያሆሙ ወለኵሎሙ በበ ጸሪቃት ኅብስተ ጤጉን ወሥጋ ወጽዋዐ ወይን ወአተዉ ኵሉ ሕዝብ ውስተ አብያቲሆሙ ።
ወተመይጠ ዳዊት ወአተወ ቤቶ ወባረከ ወወፅአት ሜልኮል ወለተ ሳኦል ትቀበለቶ ለዳዊት ወባረከቶ ።
ወትቤ እፎ ተሰብሐ ዮም ንጉሠ እስራኤል ዘተከሥተ ዮም ውስተ አዕይንተ አንስቲያ አግብርቲሁ በከመ ይትከሠት አሐዱ እምእለ ይዘፍኑ ።
ወይቤላ ዳዊት ለሜልኮል ቅድመ እግዚአብሔር ዘፈንኩ ።
ወይትባረክ እግዚአብሔር ዘአድኀነኒ እምነ አቡኪ ወላዕለ ኵሉ ቤቱ ሤመኒ መኰንነ ወላዕለ ሕዝቡ እስራኤል ወእትዋነይሂ ወእዘፍንሂ ቅድመ እግዚአብሔር ።
ወአትከሠትሂ ዓዲ ወእከውን ምኑነ ቅድመ አዕይንትኪ ወበኀበ አዋልድኒ እለ ትቤሊ ተሰባሕከ ።
ወሜልኮልሰ ኢወለደት እስከ አመ ሞተት ።
ወእምዝ ሶበ ነበረ ንጉሥ ውስተ ቤቱ አውረሶ እግዚአብሔር ኵሎ ፀሮ እለ ዐውዱ ።
ወይቤሎ ንጉሥ ለናታን ነቢይ ናሁ አንሰ እነብር ውስት ቤተ ዕፀ አርዝ ወታቦተ እግዚአብሔር ትነብር ማእከለ ደብተራ ።
ወይቤሎ ናታን ለንጉሥ ኵሎ ዘትኄሊ በልብከ ግበር እስመ እግዚአብሔር ምስሌከ ።
ወኮነ ቃለ እግዚአብሔር ኀበ ናታን ነቢይ ወይቤሎ ።
በኵሉ ዘሖርኩ ውስተ ኵሉ እስራኤል ወእመኒ ነበብኩ ወተናገርኩ ምስለ አሐቲ እምነ ሕዝበ እስራኤል ዘአዘዝኩ ወእቤ ረዐዩ ሊተ ሕዝብየ እስመ ኢነደቅሙ ሊተ ቤተ ዘአርዝ ።
ወይእዜኒ ከመዝ በሎ ለገብርየ ዳዊት ከመዝ ይቤ እግዚአብሔር ዘኵሎ ይመልክ ነሣእኩከ እምነ መርዔተ አባግዕ ከመ እረሲከ መኰንነ ለሕዝብየ እስራኤል ።
ወሀለውኩ ምስሌከ በኵሉ ኀበ ሖርከ ወሠረውክዎሙ ለኵሉ ፀርከ እምቅድመ ገጽከ ወረሰይኩ ስመከ ዐቢየ ከመ ስሞሙ ለዐበይተ ምድር ።
ወአመ ትፌጽም መዋዕሊከ ወትሰክብ ምሰለ አበዊከ ወአቀውም ዘርአከ እምድኅሬከ ዘይወፅእ እምነ ከርሥከ ወአስተዴልዋ ለመንግሥቱ ።
ውእቱ ይነድቅ ቤተ ለስምየ ወለዓለም አቀውም መንበሮ ።
ወአነ እከውኖ አቡሁ ወውእቱ ይከውነኒ ወልድየ ወለእመኒ መጽአቶ ኀጢአቱ እጌሥጾ በበትረ ዕደው ወበዘእጓለ እመሕያው ተግሣጽ ።
ወምሕረትየሰ ኢያርሕቅ እምኔሁ በከመ ገሠጽኩ በተግሣጽ እምነ ቅድመ ገጽየ ።
ወመሃይምነ ይከውን ቤቱ ወመንግሥቱ ለዓለም ቅድሜየ ወይረትዕ መንበሩ ለዓለም ።
በከመ ኵሉ ዝንቱ ራእይ ከማሁ ነገሮ ናታን ለዳዊት ።
ወቦአ ዳዊት ንጉሥ ወነበረ ቅድመ እግዚአብሔር ወይቤ ምንትኑ አነ እግዚኦ ወምንት ውእቱ ቤትየ ከመ ታፍቅረኒ መጠነዝ ።
ወአንሰ ሕቅ ወንኡስ በቅድሜከ እግዚእየ ወነበብከ በእንተ ቤተ ገብርከ ለነዋኅ እስመ ከመዝ ውእቱ ሕጉ ለሰብእ እግዚአ ።
ወምንት እንከ ሀለዎ ለዳዊት ይንብብ በኀቤከ ወይእዜኒ ለሊከ ታአምሮ ለገብርከ እግዚኦ ።
በበይነ ገብርከ ገበርከ ወበከመ ልብከ ገበርከ ኵሎ ዘንተ ዕበየ ዘትቤሎ ለገብርከ ።
እስመ አዕበይከ እግዚኦ እስመ አልቦ ከማከ ወአልቦ እግዚአብሔር ዘእንበሌከ በኵሉ ዘሰማዕነ በእዘኒነ ።
ወመኑ ከመ ሕዝብከ እስራኤል ካልእ ሕዝብ በውስተ ምድር ዘእግዚአብሔር መርሐ ከመ ይቤዙ ሎቱ ሕዝቦ ።
ወይግበር ስምዐ ወዐቢያተ ወዘያስተርኢ አመ ትወፅእ እምነ ቅድመ ሕዝብከ ዘቤዘውከ ለከ እምነ ግብጽ ሕዝበ ወተዓይነ ።
ወአስተዳለውከ ለከ ሕዝበከ እስራኤል ሕዝበ ለዓለም ወአንት እግዚኦ ኮንኮሙ አምላኮሙ ።
ወይእዜኒ እግዚኦ እግዚኦ ቃለ ዘነበብከ በእንት ገብርከ ወበእንተ ቤቱ አርትዖ እስከ ለዓለም ።
ይዕበይ ስምከ እስከ ለዓለም ይቤ እግዚአብሔር ዘኵሎ ይመልክ አምላከ እስራኤል ወከሠትከ እዝኖ ለገብርከ ወትቤ ቤተ አሐንጽ ለከ በበይነ ዝንቱ ገብአ ልቡ ለገብርከ ከመ ይጸሊ ኀቤከ ዛተ ብፅዓተ ።
ወይእዜኒ እግዚኦ አንተ እግዚአብሔር ውእቱ ወቃልከኒ ጽድቅ ወነበብከ ላዕለ ገብርከ ኵሎ ዘንተ ሠናይተ ።
ወይእዜኒ አኀዝ እንከ ወባርክ ቤት ገብርከ ከመ ይኩን ቅድሜከ ለዓለም እስመ አንተ ነበብከ እግዚኦ ወእምነ በረከትከ ይትባረክ ቤተ ገብርከ ለዓለም ።
ወእምዝ በጺሖ ዓመት አመ መዋዕለ ይወፅኡ ነገሥት ወፈነዎሙ ዳዊት ለኢዮአብ ወለደቂቁ ወለኵሉ እስራኤል ።
ወቀተልዎሙ ለደቂቀ ዐሞን ወነበሩ ውስተ ራባት ወዳዊትሰ ነበረ ውስተ ኢየሩሳሌም ።
ወሶበ ኮነ ፍና ሰርክ ተንሥአ ዳዊት እምስካቡ ወዐርገ ውስተ ናሕስ ቤተ ንጉሥ ያንሶሱ ወርእየ ብእሲተ በላዕለ ናሕስ እንዘ ትትሐፀብ ወሠናይት ይእቲ ብእሲት ወፈድፋደ ራእያ ።
ወለአከ ዳዊት ኀቤሃ ወይቤ አኮኑ ኬርሳቤኅ ይእቲ ወለተ ኤልያብ ኬጥያዊ ወኦርዮስ ምታ ።
ወለአከ ዳዊት ኀቤሃ ወነሥአ ወሰከበ ምስሌሃ ወይእቲሰ በከመ ተሐፅበት እምነ ትክቶሃ ወአተወት ቤታ ።
ወፀንሰት ይእቲ ብእሲት ወአይድዕዎ ለዳዊት ወትቤ ፀነስኩ አንሰ ።
ወለአከ ዳዊት ኀበ ኢዮአብ እንዘ ይብል ፈንዎአ ለኦርዮስእ ኀቤየ ወፈነዎ ኢዮአብ ለኦርዮስ ኬጥያዊ ኀበ ዳዊት ።
ወበጽሐ ኦርዮስ ወቦአ ኀቤሁ ወተስእሎ ዳዊት በእንተ ዳኅናሁ ለኢዮአብ ወበእንተ ዳኅና ሕዝብ ወበእንተ ዳኅና ፀብእ ።
ወይቤሎ ዳዊት ለኦርዮስ ሖር ረድ ውስተ ቤትከ ወተሐፀብ እገሪከ ወወፅአ ኦርዮስ እምነ ቤተ ንጉሥ ወወፂእ ተለዎ ወዓሌ ንጉሥ ።
ወቤተ ኦርዮስ ዴዴ ቤተ ንጉሥ ምስለ አግብርተ እግዚኡ ወኢወረደ ቤቶ ።
ወይቤሎ ዳዊት ለኦርዮስ አኮኑ እምነ ሐቅል መጻእከ ወለምንት ኢወረድከ ውስተ ቤትከ ።
ወይቤሎ ኦርዮስ ለዳዊት ታቦተ እግዚአብሔር ወእስራኤል ወይሁዳ ይነብሩ ውስተ ደባትር ወኢዮአብ እግዚእየ ወአግብርተ እግዚእየ ውስተ ገጸ ምድር ይትዐየኑ ።
ወአንሰ እበውእ ውስተ ቤትየ ከመ እብላዕ ወእስተይ ወከመ እስክብ ምስለ ብእሲትየ እፎኑ ዝንቱ ሕያው እግዚአብሔር ወሕያው ነፍስከ ከመ ኢይንብሮ ለዝንቱ ነገር ።
ወይቤሎ ዳዊት ለኦርዮ ንበር ዝየ ዮም ወጌሠመ እፌንወከ ወነበረ ኦርዮ ውስተ ኢየሩሳሌም ይእተ አሚረ ።
ወጸውዖ ዳዊት ወበልዐ ወሰትየ በቅድሜሁ ወአስከሮ ወወፅአ ሰርከ ከመ ይስክብ ውስተ ዐራቱ ምስለ አግብርተ እግዚኡ ወኢወረደ ቤቶ ።
ወሶበ ጸብሐ ጸሐፈ ዳዊት መጽሐፈ ኀበ ኢዮአብ ወፈነወ ምስለ ኦርዮ ።
ወጸሐፈ ውስተ መጽሐፍ እንዘ ይብል አብእዎ ለኦርዮ ኀበ ጽኑዕ ቀትል ፍጽመ ወተመየጡ ወኅድግዎ ያቍስልዎ ወይሙት ።
ወእምዝ እንዘ የዐቅባ ኢዮአብ ለሀገር ወሰድዎ ለኦርዮ ውስተ መካን ኀበ ያአምር ከመ ሀለዉ ዕደው ጽኑዓን ህየ ።
ወወፅኡ ሰብአ ሀገር ከመ ይትቃተሉ ምስለ ኢዮአብ ወወድቁ እምነ ሰብኡ ለዳዊት ወሞተ ኦርዮኒ ኬጥያዊ ።
ወፈነወ ኢዮአብ ይዜንውዎ ለንጉሥ ኵሎ ዜና ፀብእ ይንግርዎ ለንጉሥ ።
ወይቤ እመ ተምዕዐ ንጉሥ ወይቤ ለምንት ቀረብክሙ ኀበ ሀገር ትትቃተሉ ኢታአምሩኑ ከመ ይነድፉ እምኀበ አረፍት ።
መኑ ቀተሎ ለአበሜሌክ ወልደ ኢዮርብዓም ወልደ ኔር አኮኑ ብእሲት ወገረት ስባረ ማኅረፅ ላዕሌሁ እምነ መልዕልተ አረፍት ወሞተ በቴምናስ ።
ለምንት ቀረብክሙ ኀበ አረፍት ወትብሎ ገብርከኒ ኦርዮ ኬጥያዊ ሞተ ።
ወሖረ ሐዋርያሁ ለኢዮአብ ኀበ ንጉሥ ውስተ ኢየሩሳሌም ወበጽሐ ወዜነዎ ለዳዊት ኵሎ ዘከመ ይቤሎ ኢዮአብ ።
ወይቤሎ ውእቱ ሐዋርያ ለዳዊት ሶበ ኀየሉነ ወዴገኑነ እሙንቱ ዕደው እስከ ገዳም አውጽኡነ ወእምዝ ተመየጥናሆሙ ወሰደድናሆሙ እስከ ኆኅተ አንቀጽ ።
ወነደፉ ሰብአ ሐጽ ላዕለ ደቅከ እመልዕልተ አረፍት ወሞቱ እምውስተ ደቁ ለንጉሥ ወገብርከኒ ኦርዮስ ኬጥያዊ ሞተ ።
ወይቤሎ ዳዊት ለውእቱ ሐዋርያ እስመ ከመዝ ውእቱ ቦአመ ከማሁ ወቦአመ ከመዝ ትበልዕ መጥባሕት ።
ከመዝ በሎ ለኢዮአብ ኢይዕፀብከ ዝንቱ ነገር ቅድመ አዕይንቲከ ወአጽንዕ አንተሰ ተቃትሎ ምስለ ሀገር ወአስተጋብእ ወአጽንዕ ።
ወሰምዐት ብእሲቱ ለኦርዮስ ከመ ሞተ ኦርዮስ ወበከየቶ ለምታ ።
ወእምዝ ሶበ ኀለፈ ላሓ ለአከ ላቲ ዳዊት ወነሥአ ወአእተዋ ቤቶ ወአውሰባ ወኮነቶ ብእሲቶ ወወለደት ሎቱ ወልደ ።
ወኮነ እኩየ ዝንቱ ነገር ዘገብረ ዳዊት በቅድመ አዕይንቲሁ ለእግዚአብሔር ።
ወይቤ ዳዊት ቦኑ ዘተርፈ ዓዲ ለቤተ ሳኦል ወእገብር ምሕረተ ላዕሌሁ በእንተ ዮናታን ።
ወሀሎ ወልድ እምነ ቤተ ሳኦል ወስሙ ሲባ ወጸውዕዎ ኀበ ዳዊት ወይቤሎ ንጉሥ አንተኑ ውእቱ ሲባ ወይቤ አነ ውእቱ ገብርከ ።
ወይቤሎ ንጉሥ ቦኑ ዘተርፈ ዓዲ እምነ ቤተ ሳኦል ብእሲ ወእገብር ምሕረተ ምስሌሁ ዘእግዚአብሔር ወይቤሎ ሲባ ለንጉሥ ሀሎ አሐዱ ወልደ ዮናታን ወፅውስ እገሪሁ ።
ወይቤሎ ንጉሥ አይቴ ሀሎ ወይቤሎ ሲባ ለንጉሥ ሀለወ ቤተ ማኪር ወልደ አቢያል ዘእምነ ለበደር ።
ወለአከ ንጉሥ ወነሥኦ እምነ ቤተ ማኪር ወልደ አቢያል ዘእምነ ለበደር ።
ወመጽአ ሜንፌቦስቴ ወልደ ዮናታን ወልደ ሳኦል ኀበ ዳዊት ንጉሥ ወወድቀ በገጹ ወሰገደ ሎቱ ወይቤሎ ዳዊት ሜንፌቦስቴ ወይቤ ነየ አነ ገብርከ ።
ወይቤሎ ዳዊት ኢትፍራህ እስመ ገቢረ እገብር ምሕረተ ምስሌከ በእንተ ዮናታን አቡከ ወአገብእ ለከ ኵሎ ሐቅሎ ለሳኦል አቡሁ ለአቡከ ወአንተ ብላፅ እከለ በውስተ ማእድየ ዘልፈ ።
ወሰገደ ሜንፌቦስቴ ወይቤ ምንትኑ ገብርከ ከመ ትነጽር ላዕሌየ ከልብ ምውት ዘከማየ ።
ወጸውዖ ንጉሥ ለሲባ ለገብረ ሳኦል ወይቤሎ ኵሎ ንዋየ ሳኦል ወኵሎ ቤቶ ወሀብክዎ ለወልደ እግዚእከ ።
ወተገበር ሎቱ ምድር አንተ ወደቂቅከ ወነባሪከ ።
ወአእትዉ ለወልደ እግዚእክሙ እክሎ ወተሴሰይዎ አንትሙ ወሜንፎብስቴ ወልደ እግዚእከ ይብላዕ እክለ ዘልፈ በውስተ ማእድየ ወቦ ሲባ አሠርቱ ወሐምስቱ ደቂቀ ወእስራ አግብርተ ።
ወይቤሎ ሲባ ለንጉሥ ኵሎ ዘአዘዞ እግዚእየ ንጉሥ ለገብሩ ከማሁ ይገብር ገብርከ ወሜንፎብስቴሰ ይበልዕ በውስተ ማእደ ዳዊት በከመ አሐዱ እምደቂቀ ንጉሥ ።
ወቦ ሜንፎብስቴ ወልድ ንኡስ ወስሙ ሚከ ወኵሉ ሰብአ ሲባ አግብርቲሁ ለሜንፎብስቴ እሙንቱ ።
ወሜንፎብስቴሰ ነበረ ውስተ ኢየሩሳሌም እስመ ውስተ ማእደ ንጉሥ ይበልዕ ዘልፈ ወፅውስ እገሪሁ ውእቱ ክልኤሆን ።
ወእምዝ እምድኅረ ሞተ ሳኦል ወዳዊትኒ አተወ እምኀበ ቅተሎሙ ለዐማሌቅ ወነበረ ዳዊት ውስተ ሴቄላቅ ሰኑየ መዋዕለ ።
ወአመ ሣልስት ዕለት መጽአ ብእሲ እምነ ትዕይንት እምውስተ ሕዝቡ ለሳኦል ወሥጡጥ አልባሲሁ ወሐመድ ዲበ ርእሱ ወሶበ ቦአ ኀበ ዳዊት ወድቀ ዲበ ምድር ወሰገደ ሎቱ ።
ወይቤሎ ዳዊት እምአይቴ መጻእከ ወይቤሎ እምነ ትዕይንተ እስራኤል አነ ዘድኅንኩ ።
ወይቤሎ ዳዊት ምንትኑ ውእቱ ዝንቱ ነገር ዜንወኒ ወይቤሎ ጐዩ ሕዝብ በውስተ ቀትል ወብዙኃን እለ ወድቁ እምውስተ ሕዝብ ወሞተ ሳኦልኒ ወዮናታን ወልዱ ።
ወይቤሎ ዳዊት ለውእቱ ብእሲ ዘዜነዎ እፎ አእመርከ ከመ ሞቱ ሳኦል ወዮናታን ወልዱ ።
ወይቤሎ ውእቱ ብእሲ ዘዜነዎ ተቃተሉ ወወድቁ በደብረ ጌላቡሔ ወእምዝ ረከብክዎ ለሳኦል ይሰክብ በኲናቱ ወእምዝ በጽሕዎ ሰረገላት ወመስተጽዕናነ አፍራስ ።
ወተመይጠ ድኅሬሁ ወርእየኒ ወጸውዐኒ ወእቤሎ ነየ አነ ።
ወይቤለኒ መኑ አንተ ወእቤሎ ዐማሌቃዊ አነ ።
ወይቤለኒ ቁም ላዕሌየ ወቅትለኒ እስመ አኀዘተኒ ጽልመት እኪት እስመ ኢሀለወት ላዕሌየ ኵላ ነፍስየ ።
ወቆምኩ ላሳሌሁ ወቀተልክዎ እስመ አእመርኩ ከመ ኢየሐዩ እምድኅረ ወድቆ ወነሣእኩ አከሊሎ እምውስተ ርእሱ ወመዝግሐ ልብሱ ዘውስተ መታክፍቱ ወአምጻእኩ ዝየ ኀበ እግዚእየ ።
ወሠጠጠ አልባሲሁ ዳዊት ወኵሉ ሰብእ እለ ምስሌሁ ሠጠጡ አልባሲሆሙ ።
ወበከይዎ ወጾሙ ወበከዩ እስከ ፍና ሰርከ ላዕለ ሳኦል ወላዕለ ዮናታን ወላዕለ ሕዝበ ይሁዳ ወላዕለ ቤተ እስራኤል እስመ ሞቱ በኲናት ።
ወይቤሎ ዳዊት ለውእቱ ብእሲ ዘዜነዎ እምአይቴ አንተ ወይቤ ወልደ ብእሲ ፈላሲ ዐማሌቃዊ አነ ።
ወይቤሎ ዳዊት እፎ ኢፈራህከ አውርዶ እዴከ ላዕለ መሲሑ ለእግዚአብሔር ከመ ትቅትሎ ።
ወጸውዐ ዳዊት አሐደ እምውስተ ደቁ ወይቤሎ ሖር ቅትሎ ወቀተሎ ።
ወይቤሎ ዳዊት ደምከ ላዕለ ርእስከ ለይኩን እስመ አፉከ ነበበ ወትቤ አነ ቀተልክዎ ለመሲሐ እግዚአብሔር ።
ወበከዮሙ ዳዊት ለሳኦል ወለዮናታን ወልዱ ።
ወይቤ ከመ ይምሀሮሙ ለደቂቀ ይሁዳ ወይቤ ናሁ ጽሑፍ ውስተ መጽሐፈ ርቱዕ ።
ትከል ሐውልተ እስራኤል ላዕለ ምውታን ወበውሰተ መልዕልተ ቅቱላን እፎኑመ ወድቁ ጽኑዓን ።
ኢትንግሩ ውስተ ጌት ወኢትዜንዉ ውስተ አናቅጸ አስቀሎና ከመ ኢይትፈሥሓ አዋልደ ኢሎፍሊ ወከመ ኢይትሐሠያ አዋልደ ቄላፋን ።
አድባረ ጌላቡሔ ኢይረድ ጠል ወዝናም ላዕሌክን ወአሕቃላተ አጣርቆን እስመ በህየ ኀስረ አናቅጺሆሙ ለኀያላን ንዋየ ሐቅሉ ለሳኦል ኢተቀብአት በቅብእ ዘእንበለ በደመ ቅቱላን ።
ቀስተ ዮናታን ኢገብአት ድኅሬሃ ዕራቃ ወኲናቱሂ ለሳኦል ኢገብአት ዕራቃ ።
ሳኦል ወዮናታን ፍቁራን ወሠናያን እለ ፍሉጥ ሥኖሙ በሕይወቶሙ ወበሞቶሙኒ ኢተሌለዩ ይቀሉ እምነ ንስር ወይጸንዑ እምነ አንበሳ ።
አዋልደ ኢየሩሳሌም ብክያ ላዕለ ሳኦል ዘአልባሰክን ለየ ምስለ ሰርጕክን ወአግበረ ለክን ሰርጐ ወርቅ ላዕለ ዐራዝክን ።
እፎ ከመ ወድቁ ጽኑዓን በመልዕልተ ቅቱላን ።
ሐመምኩ ላዕሌከ እኁየ ዮናታን ሠናይ አንተ በኀቤየ ወፈድፋደ ጥቀ በኀቤየ ፍቅርከ እምነ ፍቅረ አንስት ።
እፎ ወድቁ ጽኑዓን ወተሀጕሉ ዕደወ ቀትል ።
ወአስተፋቀዶሙ ዳዊት ለሕዝብ እለ ምስሌሁ ወሤመ ላዕሌሆሙ መሳፍንተ ወመኳንንተ ።
ወፈነዎሙ ዳዊት ለሕዝብ ሣልስተ እዴሆሙ ምስለ ኢዮአብ ወሣልስተ እዴሆሙ ምስለ አቢሳ ወልደ ሶርህያ እኁሁ ለኢዮአብ ።
ወሣልስተ እዴሆሙ ምስለ ሴቲ ጌትያዊ ወይቤሎሙ ዳዊት ለሕዝብ እወፅእ አነሂ ምስሌክሙ ።
ወይቤልዎ ኢትወፅእ እስመ እመቦ ከመ ጐየይነ ኢይትልወነ ልቦሙ ።
እስመ አንተ ከመ ኵልነ ከመ እልፍ ወይእዜኒ ይኄይስነ ሶበ ትሄሉ ለነ ውስተ ሀገር ረዳኢተ ከመ ትርድአነ ።
ወይቤሎሙ ንጉሥ ኵሎ ዘይኤድመክሙ ቅድመ አዕይንቲክሙ እገብር ወቆመ ንጉሥ ኀበ አንቀጸ ሀገር ወወፅእ ኵሉ ሕዝብ በበምእት ወበበዓሠርቱ ምእት ።
ወአዘዞሙ ለኢዮአብ ወለአቢሳ ወለሴቲ እንዘ ይብል መሐኩ ሊተ ወልድየ አበሴሎምሃ ወኵሉ ሕዝብ ሰምዑ እንዘ ይኤዝዞሙ ንጉሥ ለኵሉ መላእክት በእንተ አበሴሎም ።
ወወፅኡ ኵሉ ሕዝብ ውስተ ገዳም ወተቀበልዎሙ ለእስራኤል ወተቃተልዎሙ በውስተ ሐቅለ ኤፍሬም ።
ወወድቁ በህየ ሰብአ እስራኤል ቅድመ ሰብአ ዳዊት ወኮነ ዐቢየ ቀትለ በይእቲ ዕለት ወሞቱ ክልኤቱ እልፍ ብእሲ ።
ወተዘርወ ቀትል ውስተ ኵሉ ምድር ወበዝኁ እለ ሞቱ በበድው እምነ እለ ተቀትሉ በኲናት ይእተ አሚረ ።
ወተራከቦሙ አበሴሎም ቅድሜሆሙ ለሰብአ ዳዊት ።
ወአበሴሎምሰ ይጼዐን ውስተ በቅሎ ወቦአ ውእቱ በቅሉ ታሕተ ዕፅ ዐቢይ ወተሰቅለ ርእሶ በዕፅ ።
ወተሰቅለ ማእከለ ሰማይ ወምድር ወኀለፈ በቅል እምታሕቴሁ ።
ጠርእዮ አሐዱ ብእሲ ወአይድዖ ለኢዮአብ ወይቤ ርኢክዎ ለአቤሴሎም ኀበ ተሰቅለ ዲበ ዕፅ ።
ወይቤሎ ኢዮአብ ለውእቱ ብእሲ ዘአይድዖ ናሁ ርኢኮ ለምንት ኢቀተልኮ ውስተ ምድር ወእምወሀብኩከ አነ አሠርቱ ብሩረ ወዘትቀንት አሐደ ።
ወይቤሎ ውእቱ ብእሲ ለኢዮአብ ወሶበ ዓሠርቱ ምእት ሰቅለ ብሩር ትደሉ ሊተ ውስተ እዴየ ።
እመ ኢያውረድኩ እዴየ ላዕለ ወልደ ንጉሥ እስመ ለሊነ ሰማዕነ በእዘኒነ እንዘ ይኤዝዞሙ ንጉሥ ለአቢሳ ወለሴቲ ወይቤሎሙ ተዐቀቡ ሊተ ወልድየ አበሴሎምሃ ።
ኢትግበሩ ላዕለ ነፍሱ ሰይአ ሕሡመ ወኵሉ ቃል ኢይትረሳዕ በኀበ ንጉሥ ወአንተስ ትቀውም ።
ወይቤ ኢዮአብ አነ እብር ዘንተሰ አኮ ከመዝ ዘእነብር ቅድሜከ ወነሥእ ኢዮአብ ሠለስቱ አሕገ ውስተ እዴሁነ ።
ወነደፎ በቱ ለአቤሴሎም ውስተ ልቡ እንዘ ዓዲሁ ሕያው ወሀሎ ውስተ ማእከለ ዕፅ ።
ወዐገትዎ አሠርቱ ደቀ ኢዮአብ እለ ይጸውሩ ንዋየ ሐቅሉ ወረገዝዎ ለአቤሴሎም ወቀተልዎ ።
ወአንፍሐ ቀርነ ኢዮአብ ወሜጦሙ ለሕዝብ ከመ ኢይዴግንዎሙ ወኢይቅትልዎሙ ለእስራኤል እስመ መሐኮሙ ለሕዝብ ኢዮአብ ።
ወነሥኦ ለአቤሴሎም ወወገሮ ውስተ ጸድፍ ዐቢይ ውስተ ማዕምቅ ዘውስተ ገዳም ወአቀሙ ህየ ሐውልተ እብን ዐቢይ ጥቀ ወኵሉ ሰብአ እስራኤል ጐዩ ወአተዉ አብያቲሆሙ ።
ወአበሴሎምሰ ሞተ ወአቀሙ ላዕሌሁ ሐውልተ ዘእምነ ቁላተ መንግሥት ።
እስመ ይቤ አልቦ ውሉደ እንከ በዘቦቱ ይዜክርዎ ስሞ ወሰመይዋ ለይእቲ ሐውልት እደ አበሴሎም እስከ ዮም ።
ወይቤ አኪማሐስ እሩጽኑ ወእዜንዎ ለንጉሥ ከመ ፈትሐ ሎቱ እግዚአብሔር እምነ እደ ፀሩ ።
ወይቤሎ ኢዮአብ ኢኮንከ ብእሴ ዜና አንተ ዮም በዛቲ ዕለት ወኢትዜኑ በእንተ ወልደ ንጉሥ ከመ ሞተ ።
ወይቤሎ ኢዮአብ ለኵሲ ሖር ወዜንዎ ለንጉሥ ኵሎ ዘርኢከ ወሰገደ ኵሲ ለኢዮአብ ወወፅአ ።
ወደገመ ብሂሎቶ አኪማሐስ ወልደ ሳዶቅ ለኢዮአብ እሩጽኑ አነኒ ወእትልዎ ለኵሲ ።
ወይቤሎ ኢዮአብ ለምንት ለከ ትረውጽ ወልድየ ግባእ እስመ ኢትከውነከ ዛቲ ዜና ለበቍዒትከ እመ ሖርከ ።
ወይቤሎ ወምንትኑ እመ ሮጽኩ ወይቤሎ ኢዮአብ ሩጽ ወሮጸ አኪማሐስ ፍኖተ ኬርቃ ወተዐደዎ ለኵሲ ።
ወዳዊትሰ ይነብር ማእከለ ክልኤ ኆኀት ወዐርገ ናሕሰ ዘይሬኢ ዲበ ተድባበ ዴዴ ወአልዐለ ዐይኖ ወይሬኢ ወናሁ ብእሲ ይረውጽ ባሕቲቱ ቅድሜሁ ።
ወጸርኀ ውእቱ ዘይሬኢ ወአይድዖ ለንጉሥ ወይቤሎ ንጉሥ አመሰ ባሕቲቱ ውእቱ ዜናቦ ምስሌሁ ወይረውጽ ወእንዘ ይረውጽ ቀርበ ።
ወዓዲ ርእየ ውእቱ ዘይሔውጽ ካልአ ብእሴ እንዘ ይረውጽ ።
ወጸርኀ ውእቱ ዘይሔውጽ እመልዕልተ ዴዴ ወይቤ ናሁ ብእሲ ካልእ ይረውጽ ባሕቲቱ ወይቤ ንጉሥ ወዝንቱኒ ዜና መጽአ ።
ወይቤ ውእቱ ዘይሔውጽ አንሰ እሬኢ ሩጸቱ ለቀዳማዊ ከመ ሩጸተ አኪማሐስ ወልደ ሳዶቅ ወይቤ ንጉሥ ብእሲ ቡሩክ ውእቱ ወበእንተ ዜና ሠናይ ይመጽእ ።
ወጸርኀ አኪማሐስ ወይቤሎ ለንጉሥ ሰላም ለከ ወሰገደ ሎቱ ለንጉሥ በገጹ ውስተ ምድር ።
ወይቤሎ ይትባረክ እግዚአብሔር አምላክከ ዘዐፀዎሙ ለዕደው እለ ይጸልኡ እደዊሆሙ በእንተ እግዚእየ ንጉሥ ።
ወይቤሎ ንጉሥ ዳኅንኑ ወልድየ አበሴሎም ።
ወይቤሎ አኪማሐስ ርኢኩ ብዙኀ ሰብአ ከመ ይፌኑ ገብረ ንጉሥ ኢዮአብ ወገብርከሰ ኢያእመርኩ ምንተ ኮነ በህየ ።
ወይቤሎ ንጉሥ ሖር ወቁም ዝየ ወተግኅሠ ወቆመ ።
ወበጽሐ ኵሲ ወይቤሎ ለንጉሥ ይዜንዎ ለእግዚእየ ንጉሥ ከመ ፈትሐ ሎቱ እግዚአብሔር እምእደ ኵሎሙ እለ ይትነሥኡ ላዕሌሁ ።
ወይቤሎ ንጉሥ ዳኅንኑ ወልድየ አበሴሎም ወይቤሎ ኵሲ ከመ ወልድከ ለይኩኑ ጸላእቱ ለእግዚእየ ንጉሥ ወኵሎሙ እለ ይትነሥኡ ላዕሌሁ ለእኪት ።
ወደንገፀ ንጉሥ ወዐርገ ውስተ ጽርሑ ዘመልዕልተ ዴዴ ወበከየ ።
ወከመዝ ይብል እንዘ የሐውር ወልድየ አበሴሎም ወልድየ አበሴሎም መኑ እምረሰየኒ ሊተ ከመ አነ እሙት ህየንቴከ ወአነ ቤዛከ ለእኩን ወልድየ አበሴሎም ።
ወኮነ ለዝላፉ ቀትለ ማእከለ ቤተ ሳኦል ወማእከለ ቤተ ዳዊት ወቤተ ዳዊትሰ ኀበ ኀበ ይጸንዕ የሐውር ወቤተ ሳኦልሰ ኀበ ኀበ ይደክም የሐውር ።
ወተወልዱ ደቂቅ ለዳዊት በኬብሮን ወበኵሩ አምኖን ወልደ አኪናሖም ኢይዝራኤላዊት ።
ወዳግሙ ደሉህያ ወልደ አቤግያ ቀርሜላዊት ወሣልሱ አበሴሎም ወልደ ማዐክ ወለተ ቶሚ ንጉሠ ጌሴሪም ።
ወራብዑ አርንያ ወልደ አፌጌ ወኃምሱ አበጢያ ወልደ አቤገል ።
ወሳድሱ ይትራሐም ወልደ ኤገል ብእሲተ ዳዊት እሉ እሙንቱ እለ ተወልዱ ለዳዊት በኬብሮን ።
ወእምዝ ሶበ ኮነ ቀትል ማእከለ ቤተ ሳኦል ወማእከለ ቤተ ዳዊት ወአቤኔር ያጸንዕ ቤተ ሳኦል ።
ወቦ ዕቅብተ ለሳኦል ወስማ ሩጻፋ ወለተ ኢዮሔል ወይቤሎ ኢያቡስቴ ወልደ ሳኦል ለአቤኔር ለምንት ቦእከ ኀበ ዕቅብተ አቡየ ።
ወተምዐ ጥቀ አቤኔር በእንተ ዘይቤሎ ኢያቡስቴ ወይቤሎ አቤኔር ቦኑ ርእሰ ከልብ አነ ለክሙ ገቢርየ ምሕረተ ዮም ምስለ ቤተ ሳኦል አቡከ ወምስለ አኀውየ ወምስለ ቅሩብየ ።
ኢተኀበልኩ እግባእ ውስተ ቤተ ዳዊት ወትትኀሠሠኒ በእንተ ኀጢአተ ብእሲት ዮም ።
ወኢክህለ እንከ ኢያቡስቴ አውሥኦቶ ቃለ ለአቤኔር እስመ ፈርሆ ።
ወለአከ ሰብአ አቤኔር ኀበ ዳዊት ውስተ ተላሙሔን በጊዜሃ እንዘ ይብል ።
ንትማሐልአ መሐላ ወአቅም መሐላከ ምስሌየ ወናሁ አገብእ እዴየ ምስሌከ ከመ እሚጥ ኀቤከ ኵሎ ቤተ እሰራኤል ።
ወይቤ ዳዊት ኦሆ እትማሐል ምስሌከ መሐላ ሠናየ ትቤ ።
ወባሕቱ አሐተ ቃለ እሴአለከ ኢትሬኢ ገጽየ ለእመ ኢያምጻእካ ለሜልኮል ወለተ ሳኦል ሶበ መጻእከ ከመ ትርአይ ገጽየ ።
ወለእከ ዳዊት ሰብአ ኀበ ኢያቡስቴ እንዘ ይብል አግብአ ሊተ ብእሲትየ ሜልኮልሃ እንተ ሐፀይክዋ በምእት ቍልፈቶሙ ለኢሎፍሊ ።
ወለአከ ኢያቡስቴ ወነሥአ እምኀበ ምታ ፈለጢየል ወልደ ሴሌስ ።
ወትለዋ ምታ እስከ ብራቂ ወይቤሎ አበኔር ሖር ግባእ ወገብአ ።
ወይቤሎሙ አቤኔር ለሊቃነ እስራኤል እንዘ ይብል ቀዲሙ ተኀሥሥዎ ለዳዊት ታንግሥዎ ለክሙ ።
ወይእዜኒ ግበሩ ከማሁ እስመ እግዚአብሔር ነበበ በእንተ ዳዊት ወይቤ በእደ ዳዊት ገብርየ አድኅኖሙ ለእስራኤል እምነ እደ ኢሎፍሊ ወእምነ እደ ኵሉ ፀሮሙ ።
ወተናገሮሙ አበኔር ለደቂቀ ብንያም ወሖረ አቤኔር ኬብሮን ከመ ይንግሮ ለዳዊት ኵሎ ዘከመ አደሞሙ ለእስራኤል ወዘከመ አደሞሙ ለኵሉ ቤተ ብንያም ።
ወመጽአ አቤኔር ውስተ ኬብሮን ወዕሥራ ዕደው ምስሌሁ ወገብረ ዳዊት ምሳሐ ለአቤኔር ወለዕደው እለ ምስሌሁ ።
ወይቤሎ አቤኔር ለዳዊት እትነሣእ ወአሐውር ወአስተጋብኦሙ ኀበ እግዚእየ ንጉሥ ለኵሉ እስራኤል ወእትማሐል ምስሌከ ።
መሐላ ወትነግሥ ላዕለ ኵሉ ዘትፈቱ ነፍስከ ወፈነዎ ዳዊት ለአቤኔር ወሖረ በሰላም ።
ወናሁ ደቀ ዳዊት ወኢዮአብ የአትዉ እምነ ሐቅል ወአምጽኡ ምስሌሆሙ ምህርካ ብዙኀ ወአቤኔር ኢሀለወ ኀበ ዳዊት ውስተ ኬብሮን እስመ ፈነዎ ወወፅአ እምኀቤሁ በሰላም ።
ወኢዮአብሰ ወኵሉ ሰራዊቱ ቦኡ ወዜነውዎ ለኢዮአብ ወይቤልዎ መጽአ አበኔር ኀበ ዳዊት ወፈነዎ ወሖረ በሰላም ።
ወቦአ ኢዮአብ ኀበ ንጉሥ ወይቤሎ ምንት ዝንቱ ዘገበርከ ናሁ መጽአ አቤኔር ኀቤከ ወለምንት ፈነውኮ ወሖረ በሰላም ።
አው ኢታአምርኑ እከዮ ለአቤኔር ወልደ ኔር እስመ ከመ ያስሕትከ መጽአ ወከመ ያእምር ግዕዘከ ወከመ ያእምር ኵሎ ዘትገብር አንተ ።
ወወፅእ ኢዮአብ እምኀበ ዳዊት ወለአከ ሰብአ ያግብእዎ ለአቤኔር እምኀበ ዐዘቅት ሴይሪም ወኢያእመረ ዳዊት ።
ወገብአ አቤኔር ውስተ ኬብሮን ወአግሐሦ ኢዮአብ መንገለ ዐውደ ዴዴ ይትናገሮ እስመ ይፈቅድ ይቅትሎ ወረገዞ ሐቌሁ ወሞተ በበቀለ አሳሔል እኁሁ ለኢዮአብ ።
ወእምዝ ሰምዐ ዳዊት ወይቤ ንጹሕ አነ ወመንግሥትየ በኀበ እግዚአብሔር ወእስከ ለዓለም እምነ ደሙ ለአቤኔር ወልደ ኔር ።
ወይግባእ ላዕለ ርእሱ ለኢዮአብ ወላዕለ ቤተ አቡሁ ።
ወኢይትኀጣእ እምነ ቤተ ኢዮአብ ዝልጉስ ወዘለምፅ ወሐንካስ ወዘይመውት በኲናት ወኀጢአ እክል ።
ወኢዮአብሰ ወእኁሁ አቢሳ ይትዐቀብዎ ለአቤኔር ይቅትልዎ በከመ ቀተለ እኁሆሙ አሳሔልሃ በገባኦን በውስተ ቀትል ።
ወይቤሎሙ ዳዊት ለኢዮአብ ወለኵሉ ሕዝብ እለ ምስሌሁ ሥጥጡ አልባሲክሙ ወልበሱ ሠቀ ወብክዩ ቅድሜሁ ለአቤኔር ወዳዊትኒ ንጉሥ ሖረ ድኅረ ዐራቱ ።
ወቀበርዎ ለአበኔር ውስተ ኬብሮን ወጸርኀ ንጉሥ በቃሉ ወበከየ በኀበ መቃብሩ ወበከይዎ ሕዝብ ለአበኔር ።
ወበከዮ ንጉሥ ለአቤኔር ወይቤ ከመ ሞተ ናባልኑ ሞተ አቤኔር ።
እደዊከኒ ኢተአስራ ወእገሪከኒ ኢተሞቀሐ ።
ወኢወሰደከ ከመ ናባል ቅድመ ደቂቀ ዐመፃ ወደቀ ወትጋብኡ ኵሉ ሕዝብ ወበከይዎ ።
ወመጽኡ ኵሉ ሕዝብ ያምስሕዎ ለዳዊት እንዘ ዓዲሁ ሀሎ ፀሓይ ።
ወመሐለ ዳዊት ወይቤ ከመዝ ለይረስየኒ እግዚአብሔር ወከመዝ ለይቅትለኒ ለእመ ጥዕምኩ እክለ አው ዘኮነ ዘእንበለ ይዕርብ ፀሓይ ።
ወአእመረ ኵሉ ሕዝብ ወአሥመሮሙ ቅድሜሆሙ ኵሎ ዘገብረ ንጉሥ በቅድመ ሕዝብ ።
ወአእመረ ኵሉ ሕዝብ ወኵሉ እስራኤል ይእተ አሚረ ከመ ኢአዘዘ ንጉሥ ይቅትልዎ ለአቤኔር ወልደ ኔር ።
ወይቤሎሙ ንጉሥ ለደቂቁ ኢታአምሩኑ ከመ ዐቢይ መኰንን ወድቀ ዮም እምውስተ እስራኤል ።
ወከመ አነ ዮም ለልየ ዘመዱ ወሥዩም ውእቱ በኀበ ንጉሥ ወእሉሰ ዕደው ደቂቀ ሶሩህያ እኩያን እሙንቱ ሊተ ወይፈድዮ እግዚአብሔር ለዘይገብራ ለእኪት በከመ እከዩ ።
ወእምዝ እምድኅረ ዝንቱ ሀለወ አቤሴሎም ወልደ ዳዊት ወቦ እኅተ ወሠናይት ፈድፋደ ወስማ ትዕማር ወአፍቀራ አምኖን ወልደ ዳዊት ።
ወተጠወቀ አምኖን ጥቀ እስከ ይደዊ በእንተ ትዕማር እኅቱ እስመ ድንግል ይእቲ ወዕፁ ብ ውእቱ ሎቱ በቅድመ አዕይንቲሁ ለአምኖን ከመ ይግበር ሠይአ ላዕሌሃ ።
ወቦ አምኖን ዐርከ ወስሙ ኢዮናዳብ ወልደ ሳባዕ እኁሁ ለዳዊት ወኢዮናዳብሰ በእሲ ጠቢብ ውእቱ ጥቀ ።
ወይቤሎ ምንትኑ ከመዝ ያደገድገከ ወልደ ነጋሢ ነግሀ ነግህ ወኢትነግረኒ ወይቤሎ አምኖን ትዕማርሃ እኅቶ ለአቤሴሎም እኁየ አፈቅራ አነ ።
ወይቤሎ አሚናዳብ ስክብ ውስተ ምስካብከ ወተደወይ ወይበውእ አቡከ ይርአይከ ።
ወትብሎ ትምጻእ ትዕማር እኅትየ ወታምስሐኒ ወታብስል ሊተ በቅድሜየ መብልዐ ከመ እርአይ ወእብላዕ በላዕለ እዴሃ ።
ወሰከበ አምኖን ወተደወየ ወቦአ ንጉሥ ይርአዮ ።
ወይቤሎ አምኖን ለንጉሥ ትምጻእ ትዕማር እኅትየ ኀቤየ ወታብስል ሊተ በቅድሜየ ክልኤ ጸራይቀ ወእብላዕ በውስተ እዴሃ ።
ወለአከ ዳዊት ውስተ ቤታ ወይቤላ ሖሪ ቤተ አምኖን እኁኪ ወግበሪ ሎቱ ዘይበልዕ ።
ወሖረት ትዕማር ቤተ አምኖን እኁሃ ወውእቱሰ ይሰክብ ወነሥአት ሐሪጻ ወሎሰት ወገብረት ጸራይቀ በቅድሜሁ ወአብሰለት ውእተ ጸራይቀ ።
ወአምጽአቶ በጤገኑ ወአንበረት ቅድሜሁ ወአበየ በሊዐ ወይቤ አምኖን ይፃእ ኵሉ ሰብእ እምኀቤሁ ወወፅኡ ኵሉ ሰብእ እምነ ቅድሜሁ ።
ወይቤላ አምኖን ትዕማር አብኢ ዘንተ እክለ ጽርሐ ወእብላዕ በውስተ እዴኪ ወነሥአት ትዕማር ጻራይቀ ዘገብረት ወአብአት ለአምኖን እኁሃ ውስተ ጽርሑ ።
ወአቅረበት ሎቱ ይብላዕ ወአኀዛ ወይቤላ ንዒ እኅትየ ስክቢ ምስሌየ ።
ወትቤሎ እኅቱ ኢታኅስረኒ እኁየ እስመ ኢይከውን ከመዝ በውስተ እስራኤል ኢትግበራ ለዛቲ እበድ ።
ወአይቴ እንከ አነ አኀድጋ ለጽእለትየ ወአንተኒ ትከውን ከመ አሐዱ እምነ አብዳን በውስተ እስራኤል ወይእዜኒ ንግሮ ለንጉሥ ወኢየአብየከ ውሂበ ኪያየ ።
ወአበየ ሰሚዖቶ ቃላ አምኖን ወተበአሳ ወአድከማ ወሰከበ ምስሌሃ ።
ወጸልአ አምኖን ጽልአ ዐቢየ ጥቀ ወተዐቢ እኪት ደኃሪት እምነ ቀዳሚት እምነ ፍቅር ዘአፍቀራ ወይቤላ አምኖን ተንሥኢ ሖሪ ።
ወትቤሎ ትዕማር በእንተ ዛቲ እኪት እንተ ገበርከ ላዕሌየ ተአኪ እንተ ትሰድደኒ ወአበየ አምኖን ሰሚዖተ ቃላ ።
ወጸውዖ ለወልዱ ዘይቀውም ላዕለ ቤቱ ወይቤሎ አውፅእዋ ለዛቲ እምኀቤየ አፍአ ወዕፅዉ ኆኅተ ውስተ ገጻ ።
ወትትዐጸፍ ክዳነ ጽጉየ እስመ ከማሁ ይለብሰ አዋልደ ንጉሥ ደናግል ዐጽፎን ወአውፅአ ወልዱ አፍአ ወዐፀወ ኆኅተ እምድኅሬሃ ።
ወነሥአት ትዕማር ሐመደ ወወደየት ላዕለ ርእሳ ወዝክቱ ክዳን ዘላዕሌሃ ጽጉየ ሠጠጠቶ ወሖረት ወእንዘ ተሐውር ተዐወዩ ።
ወይቤላ አቤሴሎም እኁሃ አምኖን እኁኪ ሰከበ ምስሌኪ ወይእዜኒ እኅትየ አርምሚ ።
እስመ እኁኪ ውእቱ ወኢተኀልዪ በልብኪ ከመ ትንግሪ ዘንተ ነገረ ወነበረት ትዕማር መበለት ውስተ ቤተ እኁሃ አቤሴሎም ።
ወሰምዐ ዳዊት ንጉሥ ኵሎ ዘንተ ነገረ ወተምዕዐ ፈድፋደ ወኢያሕመሞ ነፍሶ ለአምኖን ወልዱ እስመ ያፈቅሮ እስመ በኵሩ ውእቱ ።
ወአልቦ ዘነበቦ አበሴሎም ኢሠናየ ወኢእኩየ ለአምኖን እስመ ይፀልኦ አበሴሎም ለአምኖን በበይነ ዝንቱ ነገር ዘአኅሰራ ለትዕማር እኅቱ ወዐቀበ ሎቱ በልቡ ።
ወእምዝ አመ ይቀርጽዎ ለአቤሴሎም በቤለሶር እንተ ቅርብት ለኤፍሬም ወጸውዖሙ አበሴሎም ለኵሎሙ ደቀ ንጉሥ ።
ወመጽአ አበሴሎም ኀበ ንጉሥ ወይቤሎ ናሁ ይቀርጽዎ ለገብርከ ወይምጻእ ንጉሥኒ ወደቂቁሂ ምስለ ገብርከ ።
ወይቤሎ ንጉሥ ለአቤሴሎም አልቦ ወልድየ ኢነሐውር ኵልነሰ ንሕነ ከመ ኢንክበድ ላዕሌከ ወአጽሐቦሂ ወአበየ ሐዊረ ወአእኰቶ ።
ወይቤ አበሴሎም ወእመአኮ ይሖር አምኖን እኁየ ምስሌየ ወይቤሎ ንጉሥ ለምንት የሐውር ምስሌከ ።
ወሶበ አጽሐቦ አበሴሎም ፈነዎ ለአምኖን ምስሌሁ ወለኵሉ ደቂቀ ንጉሥ ወገብረ አበሴሎም ምሳሐ ከመ ምሳሐ ንጉሥ ።
ወአዘዞሙ አበሴሎም ለደቁ ወይቤሎሙ ዑቁ ወአእምሩ እምከመ ሰክረ ልቡ ለአምኖን በወይን ።
ወእቤለክሙ ቅትልዎ ለአምኖን ቅትልዎ ወኢትፍርሁ እስመ አነ ዘዝኩክሙ ጽንዑ ወኩኑ ደቂቀ ኀይል ።
ወገብሩ ደቂቀ አበሴሎም ላዕለ አምኖን በከመ አዘዞሙ አበሴሎም ወተንሥኡ ኵሎሙ ደቂቀ ንጉሥ ወተጽዕኑ አብቅሊሆሙ ወጐዩ ።
ወእንዘ እሙንቱ ፍኖቶሙ ሀለዉ በጽሐ ዜና ኀበ ዳዊት ሐይቤልዎ ቀተሎሙ አበሴሎም ለኵሎሙ ደቂቀ ንጉሥ ወኢያትረፈ እምኔሆሙ አሐደ ።
ወተንሥአ ንጉሥ ወሠጠጠ አልባሲሁ ወዕከበ ውስተ ምድር ወኵሎሙ ደቁ እለ ይቀውሙ ቅድሜሁ ሠጠጡ አልባሲሆሙ ።
ወተሠጥዎ አሚናዳብ ወልደ ሳባዕ እኁሁ ለዳዊት ወይቤ ኢይበል እግዚእየ ንጉሥ ከመ ኵሎ ደቂቀ ንጉሥ ቀተለ ።
ዘእንበለ አምኖን ባሕቲቱ አልቦ ዘሞተ እስመ ከመዝ ይብል አበሴሎሞ እምአመ ዕለተ አኅሰራ ለትዕማር እኅቱ ።
ወይእዜኒ ኢተኀሊ እግዚእየ ንጉሥ ዘንተ ነገረ እንዘ ትብል ኵሎሙ ደቂቀ ንጉሥ ሞቱ ዘእንበለ አምኖን ባሕቲቱ አልቦ ዘሞተ ።
ወአበሴሎምሰ ተኀጥአ ወእምዝ አልዐለ አዕይንቲሁ ወልድ ዘይኔጽር ወሶበ ይሬኢ ወናሁ ሕዝብ ብዙኅ ይመጽእ ውስተ ፍኖት እንተ መንገለ ድኅሬሁ እምገቦ ደብር ።
ወይቤሎ አሚናዳብ ለንጉሥ ናሁ ደቂቀ ንጉሥ በጽሑ በከመ ይቤለከ ገብርከ ከማሁ ኮነ ።
ወእምዝ ሶበ አኅለቀ ተናግሮ በጽሑ ደቂቀ ንጉሥ ወጸርኁ በቃሎሙ ወበከዩ ወንጉሥኒ ወኵሉ ደቂቁ በከዩ ዐቢየ ብካየ ፈድፋደ ።
ወአበሴሎም ተኀጥአ ወሖረ ኀበ ቶሎሜሌም ወልደ አምዩድ ንጉሠ ጌዶሶር ውስተ ምድረ መዓከም ወላሐዎ ንጉሥ ለወልዱ በኵሉ መዋዕል ።
ወአበሴሎምሰ ተኀጥአ ወሖረ ውስተ ጌዶሶር ወነበረ ህየ ሠለስቱ ዓመተ ።
ወኀደገ ሐዊረ ዳዊት ንጉሥ ኀበ አበሴሎም እስመ አንገፍዎ በእንተ አምኖን እስመ ሞተ ።
ወይቤ ዳዊት ዛቲ ማሕሌት ለእግዚአብሔር በዝንቱ ቃል በዕለተ እንተ አድኀኖ እግዚአብሔር እምነ እደ ኵሉ ፀሩ ወእምነ እደ ሳኦል ።
ወይቤ እግዚኦ ጸወንየ ወኰኵሕየ ወያድኅነኒ ሊተ ።
አምላኪየ ወዐቃቢየ ይከውነኒ ወእትዌከል ቦቱ ምእመንየ ወዘመነ ፍርቃንየ ወረፋኢየ ወምስካይየ ወሕይወትየ ወያድኅነኒ እምነ ገፋዒየ ።
በስብሐት እጼውዖ ለእግዚአብሔር ወእድኅን እምነ ፀርየ ።
እስመ ቅጥቃጤ ሞት አኀዘኒ ወውኂዘ ኀጢአት አደንገጸኒ ።
ወጻዕረ ሞት ዐገተኒ ወበጽሐኒ ዕፀቢሁ ለሞት ።
ወሶበ ተመንደብኩ ጸዋዕክዎ ለእግዚአብሔር ወለአምላኪየኒ ከመ ይርድአኒ ወሰምዐኒ እምነ ጽርሐ መቅደሱ ቃልየ ወጽራኅየኒ ውስተ እዘኒሁ ።
ወደንገጸት ወአንቀልቀለት ምድር ወመሰረተ ሰማይ ተሀውከ ወተከውሰ እስመ ተምዖን እግዚአብሔር ።
ወዐርገ ጢስ እምነ መዐቱ ወእሳት እምነ አፉሁ እንተ ትበልዕ ወአፍሓም ነደደ እምኔሁ ።
ወአጽነነ ሰማየ ወወረደ ወቆባር መትሕተ እገሪሁ ።
ተጽዕነ ላዕለ ኪሩቤል ወሠረረ ወአስተርአየ በክነፈ ነፋስ ።
ወገብረ ጽልመተ ምኅባኢሁ ወዐውዶ ጽላሎቱ ወአግዘፈ ጽልመተ በራእየ ደመናት ።
ወእምነ ብርሃን ቀድሜሁ ነደደ አፍሓመ እሳት ።
ወአንጐድጐደ በሰማይ እግዚአብሔር ወወሀበ ቃሎ ልዑል ።
ወፈነወ አሕጻ ወዘረዎሙ ወአብረቀ መብረቀ ወአደንገጾሙ ።
ወአስተርአየ ሙጻአተ ማያት ወተከሥተ መሰረተ ዓለም እምነ ተግሣጸ እግዚአብሔር ወእምነ እስትንፋሰ መንፈስ መዐቱ ቆመ ማይ ።
ፈነወ እምአርያም ወነሥአኒ ወአድኀነኒ እምነ ማያት ብዙኅ ።
ወባልሐኒ እምነ ፀርየ ጽኑዓን ወእምነ ጸላእትየ እለ ኀየሉ እምኔየ ወደክሙ ኵሉ ፀርየ ።
ወበጽሑኒ በዕለተ ምንዳቤየ ወኮነኒ እግዚአብሔር ምስካይየ ።
ወአውፅአኒ ውስተ መርሕብ ወአድኀነኒ እስመ ሠምረ ብየ ።
ወፈደየኒ እግዚአብሔር ዘካመ ጽድቀየ ወበከመ ንጽሐ እደውየ አግብአ ሊተ ።
እስመ ኵሉ ኵነኔሁ ቅድሜየ ውእቱ ወጽድቁኒ ኢርሕቀ እምኔየ ።
ወእከውን ንጹሐ ምስሌሁ ወእቀድም ተዐቅቦ እምነ ኀጣውእየ ።
ወይፈድየኒ እግዚአብሔር በከመ ጽድቅየ ወበካመ ንጽሐ እደውየ ይፈድየኒ በቅድመ አዕይንቲሁ ።
ምስለ ጻድቀ ትጸድቅ ወምስለ ንጹሕ ብእሲ ትነጽሕ ።
ወምስለ ኅሩይ ኅሩየ ትከውን ወምስለ ዕልው ትትገፈታዕ ።
እስመ አንተ ሕዝበ ትሑተ ታድኅን ወአዕይንቲሆሙ ለዕቡያን ታቴሕት ።
እስመ ታበርህ አዕይንትየ እግዚኦ አምላኪየ ያበርሃ ለጽልመትየ ።
እስመ ብከ እረውጽ ባሕቲትየ ወበአምላኪየ እትዐደዋ ለአረፍት ።
ንጽሕት ፍኖቱ ለጽኑዕ ቃለ እግዚአብሔር ጽኑዕ ወርሱን ወምእመኖሙ ውእቱ ለኵሎሙ እለ ተወከሉ በቱ ።
መኑ ጽኑዕ ዘእንበለ እግዚአብሔር ወመኑ ፈጣሪ ዘእንበለ አምላክነ ኀያል ።
ወያጸንዐኒ በኀይል ወጼሐ ንጹሐ ለፍኖትየ ።
ወአቀሞን ከመ ሀየል ለእገርየ ወአቀሞን ውስተ ልዑል ።
ወይሜህሮን ውስተ ፀብእ ለእደውየ ወአዘዘ ቀስተ ብርት ለመዝራዕትየ ።
ወወሀበኒ ምእመነ ለፍርቃንየ ወአውሥኦትከ አብዝኀተኒ ውስተ መርሕብ ።
ወአጽናዕከ መካይድየ በመትሕቴየ ወኢተሀውከ እገርየ ።
እዴግኖሙ ለፀርየ ወአጠፍኦሙ ወኢይትመየጥ እስከ አኀልቆሙ ።
ወእቀጠቅጦሙ ኢይትነሥኡ እንከ ወይወድቁ ታሕተ እገርየ ።
ወታጸንዐኒ በኀይል ውስተ ፀብእ ወትቀጽኦሙ ለእለ ይትነሥኡ ላዕሌየ ታሕቴየ ።
ወትሜጥወኒ ዘባናቲሆሙ ለፀርየ ወትሤርዎሙ ለጸላእትየ ።
ይጸርኁ ወአልቦ ዘይረድኦሙ ወኀበ እግዚአብሔር ወኢሰምዖሙ ።
ወእከይዶሙ ከመ ጽንጕነ ፍኖት ወእጠስዮሙ ።
ወአድኅነኒ እምነ ባእሰ አሕዛብ ወተዐቅበኒ ውስተ ርእሰ ሕዝብ ሕዝብ ዘኢያአምር ተቀንዩ ሊተ ።
ውስተ ምስማዐ እዝን አውሥኡኒ ደቂቀ ነኪር ሐሰዉኒ ።
ደቂቀ ነኪር በልዩ ወይድኀጹ እምነ ሕንክስናሆሙ ።
ሕያው እግዚአብሔር ወይትባረክ ዐቃቤ ሕይወትየ አምላኪየ ።
ጽኑዕ ውእቱ እግዚአብሔር ወይትቤቀል ሊተ ወያገርሮሙ ለአሕዛብ መትሕቴየ ።
ወያወጽአኒ እምነ ፀርየ ወታሌዕለኒ እምእለ ይትነሥኡ ላዕሌየ ወእምነ ብእሲ በማፂ ታድኅነኒ ።
ወበበይነዝ እገኒ ለከ በኀበ አሕዛብ ወእዜምር ለስምከ ።
ወይቤሎ አኪጦፌል ለአቤሴሎም ኅረይ ሊተ አሰርቱ እልፍ ወዕሥራ ምእት ወእትነሣእ ወእዴግኖ ወእትልዎ ለዳዊት በሌሊት ።
ወእባእ ላዕሌሁ እንዘ ድኩም ውእቱ ወእንዘ አልቦ ኀይለ ውስተ እደዊሁ ወእቁም ላዕሌሁ ወአጕይዮሙ ለኵሉ ሕዝብ እለ ምስሌሁ ወእቅትሎ ለንጉሥ ለባሕቲቱ ።
ወእሚጦሙ ለኵሉ ሕዝብ ኀቤከ ከመ ትገብእ መርዓት ኀበ ምታ እስመ ነፍሰ አሐዱ ብእሲ ዘተኀሥሥ አንተ ዳእሙ ወለባዕድሰ ለኵሉ ሰብእ ሰላም ።
ወአደሞ ዝንቱ ነገር ለአቤሴሎም በቅድመ አዕይንቲሁ ወቅድመ አዕይንቲሆሙ ለኵሉ ሊቃናተ እስራኤል ።
ወይቤ አበሴሎም ጸውዕዎ ለኵሲኒ ለአራጋይ ወንስምዖ ሎቱኒ ዘከመ ይብል ።
ወቦአ ኵሲ ኀበ አቤሴሎም ወነገሮ አቤሴሎም ዘንተ ነገረ ዘይቤ አኪጦፌል ንግበርኑ ዘከመ ይቤ ወአው ንግረነ ዘትብል ።
ወይቤሎ ኵሲ ለአቤሴሎም ኢኮነ ሠናየ ዛቲ ምክር እንተ መከረ አኪጦፌል ዛቲ አሐቲ ።
ወይቤሎ ኵሲ ከመ ድብ ኀራስ ዘውስተ ገዳም ወከመ ሐራውያ ሐቅል ለዋው በውስተ ገዳም ።
አንተ ታአምሮ ለአቡከ ወለሰብኡ ከመ ጽኑዓን እሙንቱ ፈድፋደ ወመሪር ነፍሶሙ ወአቡከኒ ብእሲ መስተቃትል ውእቱ ወኢይፈትሖሙ ለሕዝብ ።
እስመ ሀለወ ይትኀባእ እምነ አውግር ወእመ አኮ ውስተ አሐዱ መከን ።
ወእምከመ በጽሑ ቀደምት ዘትሰምዕ ሀሎከ ወይቤ ያጥፍእዎሙ ለሕዝብ እለ ተለውዎ ለአቤሴሎም ።
እስመ ወልደ ኀይል ውእቱ ለሊሁ ዘልቡ ከመ ልበ አንበሳ ይነድድ ወይውዒ ወያእምሩ ኵሎሙ እስራኤል ከመ ጽኑዕ አቡከ ወደቂቀ ኀይል ኵሎሙ እለ ምስሌሁ ።
እስመ ከመዝ አንሰ አምከርኩከ ወይትአለዱ ወይትጋብኡ ኵሎሙ እስራኤል እምዳን እስከ ቤርሳቤሕ ከመ ኆጻ ባሕር ብዝኆሙ ወገጽከ የሐውር ምስሌሆሙ ማእከሌሆሙ ።
ወንበጽሕ ኀቤሁ ውስተ አሐዱ ብሔር ኀበ ረከብናሁ ህየ ወንትዐየን ላዕሌሁ ከመ ይወርድ ጠል ውስተ ምድር ወኢናተርፍ ወኢዕደ እለ ምስሌሁ ወኢአሐደ ።
ወእመኒ ውስተ ሀገር ተጋብኡ ወይመጽኡ ኵሉ እስራኤል ኀበ ይእቲ ሀገር ወይስሕብዋ ዘአኅባል እስከ ፈለግ ከመ ኢያትርፉ ህየ ወኢእብነ ።
ወይቤሉ ኵሉ እስራኤል ትኈይስ ምክረ ኵሲ እምነ ምክረ አኪጦፌል ።
ወእግዚአብሔር አዘዘ ይትኀደግ ምክረ አኪጦፌል ከመ ያምጽእ እግዚአብሔር ላዕለ አበሴሎም ኵሎ እኪተ ።
ወይቤሎሙ ኵሲ አረጋይ ለሳዶቅ ወለአብያታር ካህናት ከመዝ ወከመዝ እምከሮሙ አኪጦፌል ለአቤሴሎም ወለሊቃናተ እስራኤል ወከመዝ ወከመዝ አምከርኩ እነ ።
ወይእዜኒ ለአኩ ፍጡነ ይንግርዎ ለዳዊት ወይበልዎ ኢትቢት ።
በዛቲ ሌሊት ውስተ አረቦት እንተ ሐቅል አፍጥን ዐዲወ ዮጊ ያሰፍጦሙ ለንጉሥ ወለኵሉ አሕዛብ ዘምስሌሁ ።
ወዮናታንሰ ወአኪማሐስ ይቀውሙ ኀበ ዐዘቅት ሮጌል ወሖረት ።
አሐቲ ወለት ወነገረቶሙ ወሖሩ እሙንቱ ወዜነውዎ ለዳዊት እስመ ኢተክህሎሙ ዘዊአ ውስተ ሀገር ።
ወርእዮሙ አሐዱ ወልድ ወአይድዖ ለአቤሴሎም ወእሙንቱሰ ሖሩ ፍጡነ ወቦኡ ውስተ ቤተ አሐዱ ብእሲ ዘእምነ ብሔሮሙ ወቦቱ ዐዘቅት ውስተ ዐጸድ ወወረዱ ህየ ።
ወነሥአት ብእሲት ክዳነ ዐዘቅት ወረበበት ላዕለ አፈ ዐዘቅት ወሰጥሐት ላዕሌሁ አረቦናተ ወሎሙሰ አውረደቶሙ ውስተ ዐዘቅት ታሕተ ወአልቦ ዘአእመረ ቦሙ ።
ወመጽኡ ደቀ አበሴሎም ውስተ ቤተ ይእቲ ብእሲት ወይቤልዋ አይቴ አኪማሐስ ወዮናታን ።
ወትቤሎሙ ይእቲ ብእሲት ይእዜ ናሁ ኀለፉ እምኀበ ማይ ሕቀ ክመ ዘደሩክሙ ወኀሠሥዎሙ ወኢረከብዎሙ ወገብኡ ውስተ ኢየሩሳሌም ።
ወእምዝ እምድኅረ ኀለፉ እሙንቱ ወፂኦሙ እምነ ዐዘቅት ሖሩ ወዜነውዎ ለዳዊት ንጉሥ ወይቤልዎ ለዳዊት ተንሥኡ ወዕድዉ ማየ ፍጡነ እስመ ከመዝ እምከረ ላዕሌክሙ አኪጦፌል ።
ወተንሥኡ ዳዊት ወኵሉ ሕዝብ ዘምስሌሁ ወዐደዉ ዮርዳኖስ እንዘ ይገውሕ ጽባሐ ኢተረፋ ወኢአሐዱ እምኔሆሙ አልቦ ዘኢዐደዉ ዮርዳኖስ ።
ወአኪጦፌልሰ ሶበ ርእየ ከመ ኢገብረ ሎቱ ምክሮ ረሐነ አድጎ ወተንሥአ ወሖረ ቤቶ ውስተ ሀገሩ ወአዘዘ በእንተ ቤቱ ወተኀንቀ ወሞተ ወተቀብረ ውስተ መቃብረ አቡሁ ።
ወዳዊትሰ ውስተ ምናሔም ወአበሴሎምኒ ዐደወ ውስተ ዮርዳኖስ ወኵሉ ሰብአ እስራኤል ምስሌሁ ።
ወእሜሳይሃ ሤመ አበሴሎም ህየንተ ኢዮአብ ላዕለ ኀይል ።
ወአሜሳይ ወልደ ብእሲ ዘስሙ ኢዮቶር እስራኤላዊ ውእቱ ዘቦአ ኀበ አቤግያ ወለተ ነአሶ እኁሃ ለሶርህያ እሙ ለኢዮአብ ።
ወተዐየኑ ኵሉ እስራኤል ምስለ አበሴሎም ውስተ ምድረ ገለዓድ ።
ወሶበ በጽሐ ዳዊት ኀበ ምናሔም ኡኤሴብ ወልደ ነአሶ ዘእምነ ረባተ ወልደ ደቂቀ ዐሞን ወማኬር ወልደ አሜሔል ዘእምነ ዶዳቦር ወቤርዜሊ ዘእምነ ገለዓድ ዘሮጌሌም ።
ወፈነዎ እግዚአብሔር ለናታን ነቢይ ኀበ ዳዊት ወቦአ ኀቤሁ ወይቤሎ ሀለዉ ክልኤቱ ዕደው ውስተ አሐቲ ሀገር ወአሐዱ ባዕል ወአሐዱ ነዳይ ።
ወቦ ዝክቱ ባዕል ብዙኀ እንስሳ ወመራዕየ ።
ወዝክቱሰ ነዳይ አልቦቱ ዘእንበለ አሐቲ በግዕተ ንስቲተ እንተ ተሣየጣ ወአልሀቃ ወሐፀና ወልህቀት ምስሌሁ ወምስለ ውሉዱ ትነብር ።
ወእምዘ በልዐ ትበልዕ ይእቲ ወእምነ ዘይሰቲ ውእቱ ጽዋዖ ትሰቲ ወውስተ ሕፅኑ ትነውም ወከመ ወለቱ ይእቲ ሎቱ ።
ወበጽሐ ነግድ ኀበ ዝክቱ ብእሲ ባዕል ወመሐከ ነሢአ እምውስተ መራዕዪሁ ከመ ይግበር ለነግድ ዘመጽአ ኀቤሁ ።
ወነሥአ ለበግዕቱ ለዝክቱ ነዳይ ወገብራ ለውእቱ ብእሲ ነግድ ዘመጽአ ኀቤሁ ።
ወተምዕዐ ዳዊት ፈድፋደ ላዕለ ውእቱ ብእሲ ወይቤሎ ዳዊት ሕያው እግዚአብሔር ከመ ርቱዕ ይሙት ውእቱ ብእሲ ዘገብሮ ለዝ ግብር እስመ ኢይምሕሮ ።
ወይቤሎ ናታን ለዳዊት አንተ ብእሲ ዘገብሮ ለዝንቱ ከመዝ ይቤ እግዚአብሔር አምላከ እስራኤል አነ ውእቱ ዘቀባእኩከ ትንግሥ ላዕለ እስራኤል ወአድኀንኩከ እምነ እዴሁ ለሳኦል ።
ወወሀብኩከ ቤቶ ለእግዚእከ ወአንስቲያሁኒ ለእግዚእከ ውስተ ሕፅንከ ወወሀብኩከ ቤተ እስራኤል ወዘይሁዳ ወእመኒ ይውሕደከ እዊስከከ በአምጣነ ዘከማሁ ።
በእፎ ከመ አሕሠምከ ላዕለ ቃለ እግዚአብሔር ከመ ትግበር እኩየ ቅድመ አዕይንቲሁ ወቀተልኮ ለኦርዮስ ወብእሲቶኒ ነሣእክ ለከ ብእሲተ ወኪያሁኒ ቀተልከ በኲናት ዘደቂቀ ዐሞን ።
ወይእዜኒ ኢየኀልፍ ኲናት እምነ ቤትከ እስከ ለዓለም ኢትርሐቅ ኲናት እስመ አስተሐቀርከኒ ወነሣእከ ብእሲቶ ለኦርዮስ ኬጥያዊ ።
ከመዝ ይቤ እግዚአብሔር ናሁ አነ አመጽእ ላዕሌከ እኪተ እምነ ቤትከ ።
ወእነሥእን ለአንስቲያከ እንዘ ትሬኢ በአዕይንቲከ ወእሁቦን ለአንስቲያከ ለካልእከ ወይሰክብ ምስለ አንስቲያከ በቅድሜሁ ለዝንቱ ፀሓይ ።
እስመ አንተ ገበርከ ጽሚተ ወአንሰ ገሃደ እገብር በቅድመ ኵሉ እስራኤል ወበቅድመ ዝንቱአ ፀሓይአ ።
ወይቤሎ ዳዊት ለናታን አበስኩ ለእግዚአብሔር ወይቤሎ ናታን ለዳዊት ወእግዚአብሔርኒ ተዐደዋ ለኀጢአትከ ወኢትመውት ።
ወባሕቱ እስመ ውሒከ ወሐካሆሙ ለፀረ እግዚአብሔር በዝንቱ ነንር ወወልድከኒ ዘተወልደ ለከ ሞተ ይመውት ።
ወአተወ ናታን ቤቶ ወቀተሎ እግዚአብሔር ለውእቱ ሕፃን ዘወለደት ሎቱ ብእሲተ ኦርዮስ ለዳዊት ወደወየ ።
ወኀሠሦ ለእግዚአብሔር ዳዊት በእንተ ውእቱ ሕፃን ወጾመ ዳዊት ጾመ ወቦአ ወሰከበ ውስተ ምድር ።
ወቆሙ ላዕሌሁ ሊቃናተ ቤቱ ያንሥእዎ እምነ ምድር ወአበየ ወኢበልዐ ምስሌሆሙ እክለ ።
ወእምዝ አመ ሳብዕት ዕለት ሞተ ውእቱ ሕፃን ወፈርሁ ደቁ ለዳዊት አይድዖቶ ከመ ሞተ ውእቱ ሕፃን እስመ ይቤሉ እንዘ ዓዲ ሕፃን ሕያው ነበብናሁ ወኢሰምዐ ቃለነ ።
ወእፎ ንብሎ ሞተ ሕፃን ወይገብር እንከ እኪተ ።
ወርእዮሙ ዳዊት እንዘ ያልሖስሱ ደቁ ወአእመረ ዳዊት ከመ ሞተ ሕፃን ወይቤሎሙ ሞተኑ ሕፃን ወይቤልዎ ሞተ ።
ወተንሥአ ዳዊት እምነ ምድር ወተሐፅበ ወወለጠ አልባሲሁ ወቦአ ውስተ ሌተ እግዚአብሔር ወሰገደ ሎቱ ወአተወ ቤቶ ወስአለ እክለ ወበልዐ ወአንበረ ቅድሜሁ ኅብስተ ወበልዐ ።
ወይቤልዎ ደቁ ለዳዊት ምንትኑ ውእቱ ዝንቱ ነንር ዘገበርከ በእንተ ውእቱ ሕፃን እስመ እንዘ ዓዲሁ ሕያው ጾምከ ወበከይከ ወተጋህከ ።
ወእምዘ ሞተ ሕፃን ተንሣእከ ወበላዕከ እክለ ወሰተይከ ።
ወይቤሎሙ ዳዊት አመሰ ሕያው ሕፃን ጾምኩ ወዓዲ በከይኩ እስመ እቤ መኑ ያአምር ዮጊ ይምሕረኒ እግዚአብሔር ወየሐዩ ሕፃን ።
ወይእዜሰ ሶበ ሞተ ለምንት እንከ አነ እጾውም ቦኑ እክል አግብኦቶ እምይእዜሰ እንከ አነ ዓዲ አሐውር ኀቤሁ ወውእቱሰ ኢይገብእ ኀቤየ ።
ወአንገፈ ላሓ ለቤርሳቤሕ ብእሲቱ ወቦአ ኀቤሃ ወሰከበ ምስሌሃ ወፀንሰት ወወለደት ወልደ ወሰመዮ ስሞ ሰሎሞንሃ ወአፍቀሮ እግዚአብሔር ።
ወለአከ በእዴሁ ለናታን ነቢይ ወጸውዖ በስሙ ከመ ይርአይ ለእመ በእንተ እግዚአብሔር ።
ተቃተሎሙ ኢዮአብ ለደቂቀ ዐሞን በረቦት ወአስተጋብአ ሀገረ መንግሥቶሙ ።
ወፈነወ ኢዮአብ ዜና ኀበ ዳዊት እንዘ ይብል ተቃተልናሆሙ ለረቦት ወአስተጋባእነ ሀገር ማያት ።
ወይእዜኒ አስተጋብእ ሕዝብ ዘተርፈ ወተዐየን ላዕለ ሀገር ከመ ታስተጋብእ ለሀገር ወይሰመይ ስምከ በላዕሌሃ ።
ወአስተጋብአ ዳዊት ኵሎ ሕዝበ ወሖረ ውስተ ረባት ወተቃተለ ወአስተጋብአ ።
ወነሥአ አክሊሎ ለሚልኮል ንጉሦሙ እምነ ርእሱ ወድልወቱ መክሊተ ወርቅ ወቦ ውስቴቱ ዕንቈ ክቡረ ።
ወወደየ ውስተ ርእሱ ዳዊት ወብዙኅ በርባር ዘአውፅአ እምነ ሀገር ፈድፋደ ።
ወሕዝብኒ ዘውስቴታ አውጽኦሙ ወአንበሮሙ ውስተ ጵርዮን ወአኅለፎሙ እንተ ጰልንትያ ።
ወከማሁ ገብሮሙ ለኵሉ አህጉረ ደቂቀ ዐሞን ወአተወ ዳዊት ምስለ ኵሉ ሕዝብ ውስተ ኢየሩሳሌም ።
ወእምዝ እምድኅረ ዝንቱ ገብረ ሎቱ አቤሴሎም ሰረገላተ ወአፍራሰ ወሃምሳ እለ ይረውጹ ቅድሜሁ ።
ወይገይስ አቤሴሎም ወይቀውም ኀበ ፍኖተ አንቀጽ ።
ወኵሉ ዘይመጽእ ሰብእ ዘቦ ተስናነ ከመ ይትኰነን ኀበ ንጉሥ ይጼውዖ አቤሴሎም ወይብሎ እምአይ ሀገር አንተ ።
ወይብሎ ውእቱ ብእሲ እምነ አሐቲ ነገደ እስራኤል ገብርከ ።
ወይቤሎ አቤሴሎም ናሁ ሠናይ ቃልከ ወቀሊል ወበኀበ ንጉሥ አልቦ ዘይሰምዐከ ።
ወይብል አቤሴሎም መኑ እምሤመኒ መከኰንነ ለብሔር ወይምጻእ ኀቤየ ኵሉ ሰብእ ዘቦ ቅስተ ወተስናነ ወእኰንኖ ።
ወሶበ ይመጽእ ሰብእ ይሰግድ ሎቱ ወያሴዕል እዴሁ ወየሐቅፎ ወይትአምኆ ።
ወከመዝ ገብረ አቤሴሎም ለኵሉ እስራኤል እለ ይመጽኡ ይትኰነኑ በኀበ ንጉሥ ወያስተፌሥሖሙ ልቦሙ አቤሴሎም ለሰብአ እስራኤል ።
ወእምዝ አመ በጽሐ አርብዓ ዓመተ ይቤሎ አቤሴሎም ለአቡሁ አሐውር እገብር ብዕዓትየ ዘበፃዕኩ ለእግዚአብሔር በኬብሮን ።
እስመ ብፅዓተ በፅበ ገብርከ አመ ይነብር ጌዶሶር ዘሶርያ እንዘ እብል ለእመ ሜጠኒ ወአግብአኒ እግዚአብሔር ውስተ ኢየሩሳሌም ወእሠውዕ ለእግዚአብሔር ።
ወይቤሎ ንጉሥ ሖር በሰላም ወተንሥአ ወሖረ ውስተ ኬብሮን ።
ወለአከ አቤሴሎም ውስተ ኵሉ ሕዝበ እስራኤል እንዘ ይብል ምስለ ሐዋርያት እምከመ ሰማዕክሙ ቃለ ቀርንአ በሉአ ነግሠአ ንጉሥአ አቤሴሎምአ በኬብሮንአ ።
ወሖሩ ምስለ አቤሴሎም ክልኤቱ ምእት ብእሲ ኅሩያን እምነ እስራኤል ወሖሩ በየውሀተ ልቦሙ ወኢያእመሩ እምነ ኵሉ ነገሩ ወኢምንተ ።
ወለአከ አቤሴሎም ኀበ አኪጦፌል መማክርቲሁ ለዳዊት ውስተ ሀገፋ ጎላሔን ዘይሠውዕ ሎቱ መሥዋዕቶ ።
ወተጋብኡ ብዙኅ ሕዝብ ወብዙኅ ፈድፋደ ምስለ አቤሴሎም ።
ወሖረ ዘይዜንዎ ለዳዊት ወይቤሎ ንብአ ልቦሙ ለእስራኤል ኀበ አቤሴሎም ።
ወይቤሎሙ ዳዊት ለኵሉ ደቁ ተንሥኡ ንጕየይ እስመ አልብነ ሕይወተ እምነ ቅድመ ገጹ ለአቤሴሎም ።
አፍጥኑ ከመ ንጕየይ ወንሖር ከመ ኢያፍጥን ረኪቦተነ ወያመጽእ ላዕሌነ እኪተ ወይቀትል ሀገረ በኵናት ።
ወይቤልዎ ደቁ ለንጉሥ ኵሎ ዘአዘዘነ እግዚእነ ንጉሥ ናሁ ንሕነ አግብርቲከ ንንብር ።
ወወፅአ ንጉሥ ወኵሉ ቤቱ በእገሪሆሙ ወኀደገ ንጉሥ ዐሥሩ አንስቲያሁ ወዕቁባቲሁ ይዕቀባ ቤቶ ።
ወወፅአ ንጉሥ ወኵሉ ሰብኡ በእገሪሆሙ ወቆሙ ኀበ ቤት ዘርኁቅ ።
ወኵሉ ሰብእ ምስሌሁ ይተልውዎ ወኵሉ ዘኬልቲ ወኵሉ ዘፌልቲ ወቆሙ ኀበ ዕፀ ዘይት እንተ ውስተ ገዳም ወኵሉ ሕዝብ የሐውር ምስሌሁ ወኵሎሙ እለ ምስሌሀ ።
እሙንቱ ኵሉ ዘኬልቲ ወኵሉ ዘፌልቲ ወኵሎሙ ጌታውያን ስድስቱ ምእት ብእሲ እለ መጽኡ በእገሪሆሙ ውስተ ጌት ወየሐውሩ ቅድመ ንጉሥ ።
እስመ እንግዳ አንተ ወእስመ ትማልም ፈለስከ እምነ ብሔርከ ወዮም እንከ እነሥአከ ትሖር ምስሌነ ወአንሰ አሐውር ናሁ ኀበ አሐውር ።
እቱ ወአእቱ አኀዊከ ምስሌከ ወየሀሉ ምስሌከ ጽድቅ ወምሕረት ።
ወተሰጥዎ ሴቲ ለንጉሥ ወይቤሎ ሕያው እግዚአብሔር ወሕያው እግዚእየ ንጉሥ ።
ከመ ውስተ መካን ኀበ ሀለወ እግዚእየ እመኒ ውስተ ሞት ወእመኒ ውስተ ሕይወት ከመ ህየ ይሄሉ ገብርከኒ ።
ወይቤሎ ንጉሥ ለሴቲ ነዓ ዕዱ ምስሌየ ወዐደወ ሴቲ ወኵሉ ሰብኡ ወኵሉ ሕዝብ ዘምስሌሁ ።
ወኵሉ ብሔር ይበኪ በዐቢይ ቃል ወኵሉ ሕዝብ የሐውር እንተ ፈለገ አርዝ ወኵሉ ሕዝብ ወንጉሥኒ የሐውር ላዕለ ገጸ ፍኖተ ገዳም ።
ወናሁ ሳዶቅ ወኵሉ ሌዋውያን ምስሌሁ ያመጽእዋ ለታቦተ እግዚአብሔር እምነ ቤቴል ።
ወአቀምዋ ለታቦተ እግዚአብሔር ወዐርገ አብያታር እስከ የኀልፍ ኵሉ ሕዝብ እምኀበ ሀገር ።
ወይቤሎ ንጉሥ ለሳዶቅ አግብእ ታቦተ እግዚአብሔር ውስተ ሀገር ለእመ ረከብኩ ሞገሰ ቅድመ አዕይንቲሁ ለእግዚአብሔር ወአእተወኒ ወአርአየኒ ሠናየ ።
ወእመ ባሕቱ ይቤ ኢይፈቅደከ ነየ አነ ይረስየኒ ዘከመ ይኤድሞ በቅድመ አዕይንቲሁ ።
ወይቤሎ ንጉሥ ለሳዶቅ ካህን ናሁ ተአቱ አንተ ውስተ ሀገር በሰላም ወናሁ አኪማዓስ ወልድከ ወዮናታን ወልደ አብያታር ክልኤሆሙ ደቂቅክሙ ምስሌክሙ ።
ወአንሰ አሐውር ውስተ ዐረቦት እንተ ውስተ ሐቅል እስከ አመ ይመጽእ ቃለ ዜና እምኀቤክሙ ።
ወአግብእዋ ሳዶቅ ወአብያታር ለታቦት ውስተ ኢየሩሳሌም ወነበሩ ህየ ።
ወዳዊትሰ ዐርገ ዐቀበ ደብረ ቅብእ ወእንዘ የዐርግ ይበኪ ወግልቡብ ርእሱ ወየሐውር ዘእንበለ አሣእን ወኵሎሙ ሕዝብ እለ ምስሌሁ ግልቡባን ርእሶሙ ወየዐርጉ ወእንዘ የዐርጉ ይበክዩ ።
ወዜነውዎ ለዳዊት ወይቤልዎ አኪጦፌልኒ ኀብረ ምስለ እለ ኀብሩ ምስለ አበሴሎም ወይቤ ዳዊት ዕልዋ እግዚኦ አምላኪየ ለምክረ አኪጦፌል ።
ወበጽሐ ዳዊት እስከ ሮዖት ኀበ ሰገደ ለእግዚአብሔር በህየ ወመጽአ ኵሲ ዘእምታሕቴሁ ለዳዊት መኰንን ወሥጡጥ አልባሲሁ ወሐመድ ውስተ ርእሱ ።
ወይቤሎ ዳዊት ለእመ ዐደውከ ምስሌየ ትከውነኒ ከመ ፆር ላዕሌየ ።
ወእመሰ አተውከ ሀገረ ትብሎ ለአቤሴሎም መጽኡ አኀዊከ ወንጉሥኒ ወነዮሙ ድኅሬየ መጽኡ አቡከ ወይእዜኒ ገብረ ዚአከ አነ ንጉሥ ።
ወኅድገኒ እሕየው ወትካትኒ ገብረ አቡከ አነ ወይእዜኒ ገብረ ዚአከ አነ ወትሚጣ ሊተ ለምክረ አኪጦፌል ።
ወናሁ ምስሌከ ህየ ሳዶቅ ወአብያታር ካህናት ወኵሎ ዘሰማዕክሙ ቃለ እምነ ቤተ ንጉሥ ዜንውዎ ለሳዶቅ ወለአብያታር ካህናት ።
ወናሁ ህየ ምስሌሆሙ ክልኤሆሙ ደቂቆሙ አኪማሃስ ወልደ ሳዶቅ ወዮናታን ወልደ አብያታር ወንግሩ ኵሎ ቃለ ዘሰማዕክሙ በኀቤሆሙ ።
ወቦአ ኵሲ ካልኡ ለዳዊት ውስተ ሀገር ወአበሴሎምሰ ቦአ ውስተ ሀገረ ኢየሩሳሌም ።
ወመጽኡ ኵሉ ሕዝበ እስራኤል ኀበ ዳዊት ውስተ ኬብሮን ወይቤልዎ ናሁ ሥጋከ ወዐፅምከ ንሕነ ።
ወቀዲሙኒ እንዘ ሀለወ ሳኦል ይነግሥ ለነ አንተ ክመ ዘታወፅኦሙሰ ወታበውኦሙ ለእስራኤል ።
ወይቤለከ እግዚአብሔር አንተ ትርዕዮሙ ለሕዝብየ እስራኤል ።
ወመጽኡ ኵሎሙ ሊቃናተ እስራኤል ኀበ ንጉሠ ኬብሮን ።
ወተማሐለ ምስሌሆሙ ዳዊት መሐላ በኬብሮን በቅድመ እግዚአብሔር ወቀብእዎ ለዳዊት ይንግሥ ላዕለ ኵሉ እስራኤል ።
ወወልደ ሠላሳ ዓመት ውእቱ ዳዊት አመ ያነግሥዎ ወአርብዓ ዓመተ ነግሠ ።
ወስብዓቱ ዓመተ ወስድስቱ አውራኀ ነግሠ በኬብሮን ላዕለ ይሁዳ ሰላሳ ወሰለሰቱ ዓመተ ነግሠ ላዕለ ኵሉ እስራኤል ወላዕለ ይሁዳ በኢየሩሳሌም ።
ወሖረ ዳዊት ወሰብኡ ውስተ ኢየሩሳሌም ኀበ ኢያቡሴዎን እለ ይነብሩ ውስተ ይእቲ ምድር ።
ወይቤልዎ ለዳዊት ኢትበውእ ዝየ ወተቃወምዎ ዕውራን ወስቡራን ወይቤሉ ኢትበውእ ዝየ ዳዊት ።
ወአስተጋብአ ዳዊት ቅጽራ ለጽዮን እንተ ይእቲ ሀገረ ዳዊት ።
ወይቤ ዳዊት ይእተ አሚረ ኵሎ ዘይቀትሎሙ ለኢያቡሴዎን ለይርግዞሙ በኵናት ።
ለዕውራን ወለስቡራን ወለእለ ይጻልእዋ ለነፍሰ ዳዊት ወበበይነ ዝንቱ ይቤሉ ዕውራን ወስቡራን ኢይባኡ ቤት እግዚአብሔር ።
ወነበረ ዳዊት ውስተ ቅጽር ወተሰምየት ይእቲ ሀገረ ዳዊት ወነደቀ ሀገረ እንተ ዐውዱ እምጽንፋ ወቤቶሂ ።
ወሖረ ዳዊት እንዘ የሐውር ወየዐቢ ወእግዚአብሔር ዘኵሎ ይመልክ ሀለወ ምስሌሁ ።
ወፈነወ ኪራም ንጉሠ ጢሮስ ሐዋርያተ ኀበ ዳዊት ወዕፀወ አርዝ ወጸረብተ ዕፅ ወወቀርተ እብን ወሐነጸ ቤተ ለዳዊት ።
ወአእመረ ዳዊት ከመ አስትዳለዎ እግዚአብሔር ይንግሥ ላዕለ እስራኤል ወከመ አልዐላ ለመንግሥቱ በእንተ ሕዝቡ እስራኤል ።
ወነሥአ ዳዊት ዓዲ እንስት ዕቁባት እምነ ኢየሩሳሌም ወእምድኅረ መጽአ ውስተ ኬብሮን ወእምዝ ትወልዱ ለዳዊት ዓዲ ደቂቅ ወአዋልድ ።
ወዝንቱ ውእቱ አስማቲሆሙ ለእለ ተወልዱ ሎቱ በኢየሩሳሌም ሶሙስ ወሰባብ ወናታን ወሰሎሞን ።
ወኢየቤሖር ወኢሊሱስ ወናፌቅ ወኢያፌሳ ።
ወኤልሶሚ ወኢያጴዳሔ ወኤሊፊት ወሶሜዔ ወኢየሰበቄ ወናታን ወገለማሔን ወኢየብሖር ወትሔሱስ ወኢለፋሌድ ወናጌድ ወናፌቅ ወእነትሕልያ ወሳሚስ ወበዓሊ ወቦተ ወኢሊፋለት ።
ወሰምዑ ኢሎፍሊ ከመ ቀብእዎ ለዳዊት ወአንገሥዎ ላዕለ እስራኤል ወዐርጉ ኵሎሙ ኢሎፍሊ ይኀሥሥዎ ለዳዊት ወወረደ ውስተ ቅጽር ።
ወበጽሑ ኢሎፍሊ ወወረዱ ውስተ ቈላተ ጢጣኖስ ።
ወተስእለ ዳዊት ቃለ እግዚአብሔር ወይቤ እዕርግኑ ኀበ ኢሎፍሊ ወታገብኦሙ ውስተ እዴየ ።
ወይቤሎ እግዚአብሔር ለዳዊት ዕርግ ወአግብኦ አገብኦሙ ውስት እዴከ ለኢሎፍሊ ።
ወመጽኦሙ ዳዊት እምነ መልዕልተ ምቅታል ወቀተሎሙ ለኢሎፍሊ በህየ ወይቤ ዳዊት ቀተሎሙ እግዚአብሔር ለፀርየ ለኢሎፍሊ በቅድሜየ ከመ ክዕወተ ማይ ።
ወበበይነ ዝንቱ ተሰምየ ስሙ ለውእቱ መካን መልዕልተ ምቅታል ።
ወኀደጉ በህየ አማልክቲሆሙ ወነሥኦሙ ዳዊት ወሰብእ እለ ምስሌሁ ።
ወደገሙ ዓዲ ኢሎፍሊ ዐሪገ ወወረዱ ውስተ ቄላተ ጢጣኖስ ።
ወተስእለ ዳዊት ቃለ እግዚአብሔር ወይቤሎ እግዚአብሔር ዕርግ ተቀበሎሙ ወጕየይ እምኔሆሙ እስከ ይበጽሑ በገቦሁ ለቀለውትሞኖስ ።
ይእት ጊዜ ረድ ላዕሌሆሙ እስመ ይወፅእ እግዚአብሔር ይእተ ጊዜ ቅድሜከ ከመ ይቅትሎሙ ለኢሎፍሊ በውስተ ቀትል ።
ወገብረ ዳዊት በከመ አዘዞ እግዚአብሔር ወቀተሎሙ ለኢሎፍሊ እምነ ገባኦን እስከ ምድረ ጌሴራ ።
ወደገመ መዐተ እግዚአብሔር ወወረደ ላዕለ እስራኤል ወሆኮ ለዳዊት ዲቤሆሙ ወይቤ ሖሩ ኈልቍዎሙ ለእስራኤል ወለይሁዳ ።
ወይቤሎ ንጉሥ ለኢዮአብ መልአካ ኀይሉ ዘምስሌሁ ሖር ዑድ ውስተ ኵሉ ሕዝበ እስራኤል እምነ ዳን እስካ ቤርሳቤሕ አስተፋቅዶሙ ለሕዝብ ወኈልቆሙ ።
ወይቤሎ ኢዮአብ ለንጉሥ እግዚአብሔር አምላክከ ለይወስክ ላዕለ ሕዝብ በአምጣነ ሀለዉ ምእት ምክዕቢተ ወይርአያ አዕይንቲሁ ለእግዚእየ ንጉሥ ።
ወለምንት ይኄሊ እግዚእየ ንጉሥ ዘንተ ነገረ ።
ወሞአ ቃለ ንጉሥ እምነ ኢዮአብ ወላዕለ መላእክተ ኀይል ወወፅአ ኢዮአብ ወመላእክተ ኀይል እምቅድመ ንጉሥ ከመ ይኈልቁ ሕዝበ እስራኤል ።
ወዐደዉ ዮርዳኖስ ወኀደሩ አሮኤር በየማነ ሀገር እንተ ውስተ ማእከለ ቈላተ ገለአድ ወመንገለ ኤልዮዜር ።
ወመጽኡ ውስተ ገለአድ ወውስተ ተባሶን ዘኤስቶን ዘተበሰን ወበጽሑ ውስተ ዳና ወውስተ ይሁዳ ወዖዱ ውስተ ሲዶና ።
ወበጽሑ ሶንፌሴ ዘጢሮስ ወኵሉ አህጉረ አዌዎን ወከናኔዎን ወመጽኡ ላዕለ ይሁዳ ወቤርሳቤሕ ።
ወዖዱ ውስተ ኵሉ ምድር ወገብኡ ፈጺሞሙ በተሰዓቱ አውራኅ ወእስራ ጽባሕ ውስተ ኢየሩሳሌም ።
ወአግብአ ኢዮአብ ጕልቆሙ ዘአስተፋቀዶሙ ለሕዝብኀበ ንጉሥ ወኮነ እስራኤል ሰማንያ እልፍ ዕደወ ኀይል እለ ይጸውሩ ኵናተ ወሰብአ ይሁዳ ሃምሳ እልፍ ዕደው መስተቃትላን ።
ለቆሙ ለሕዝብ ወይቤሎ ዳዊት ለእግዚአብሔር አበስኩ ፈድፋደ እስመ ገበርኩ ዘንተ ወስረይ ሊተ እግዚኦ ኀጢአትየ እስመ አበድኩ ፈድፋደ ስረይ ሊተ ለገብርከ ።
ሖር ንግሮ ለዳዊት ወበሎ ከመዝ ይቤ እግዚአብሔር ሠለስተ ግብራተ አነ አመጽ ላዕሌከ ወኅረይ ለከ አሐደ እምኔሆሙ ዘእገብር ለከ ።
ወቦአ ጋድ ኀበ ዳዊት ወነገሮ ወይቤሎ ኅረይ ለከ ዘይከውነከ እምይምጻእካ ረኀብ ሠለስተ ዓመተ ውስተ ሀገርከ ።
ወእመ አኮ ሠለስቱ አውራኀ ትጕየይ ቅድመ ፀርከ ወእሙንቱ ይዴግኑከ ወእምይኩንካ ሠሉሳ መዋዕለ ሞት ውስተ ብሔርከ ።
ወይእዜኒ ርኢ እንከ ወአእምር ዘከመ እነግሮ ለዘ ለአከኒ ቃለ ።
ወይቤሎ ዳዊት ለጋድ ተመንደብኩ እምነ ኵለሄ ፈድፋደ እደቅ ውስተ እደ እግዚአብሔር እስመ ብዙኅ ምሕረቱ ፈድፋደ ወኢእደቅ ውስተ እደ እጓለ እመሕያው ።
ወኀረየ ሎቱ ዳዊት ሞተ እምነ ነግህ እስከ ጊዜ ምሳሕ ወአኀዞሙ ሞት ለሕዝብ ወሞቱ እምነግህ እስከ ጊዜ ምሳሕ ወሞቱ እምነ ሕዝብ እምነ ዳን እስከ ቤርሳቤሕ ሰባ ምእት ብእሲ ።
ወአልዐለ እዴሁ መልአከ እግዚአብሔር ከመ ያጥፍአ ለኢየሩሳሌም ወተሣሀላ እግዚአብሔር እምነ እኪት ወይቤሎ እግዚአብሔር ለውእቱ መልአክ በዝኀ ።
እንከሰ ይእዜሰ ኅድግ እዴከ ወቆመ መልአከ እግዚአብሔር ኀበ ዐውደ እክል ዘኦርና ኢያቡሳዊ ።
ወይቤሎ ዳዊት ለውእቱ መልአክ ሶበ ርእዮ እንዘ ይቀሥፎሙ ለሕዝብ ወይቤሎ ።
ናሁ አነ ዘአበስኩ ወአነ ኖላዊ ዘገበርኩ እኩየ ወእሉ አባግዕ ምንተ ገብሩ ወትኩን እዴከ ላዕሌየ ወላዕለ ቤተ አቡየ ።
ወመጽአ ጋድ ኀበ ዳዊት በይእቲ ዕለት ወይቤሎ ዕረግ ወግበር መሥዋዕተ ለእግዚአብሔር ኀበ ዐውደ እክል ዘኦርናን ኢያቡሳዊ ።
ወዐርገ ዳዊት በከመ ይቤሎ ጋድ በከመ አዘዞ እግዚአብሔር ።
ወሐወጸ ኦርናን ወርእዮ ለንጉሥ ወለደቁ እንዘ የሐውሩ መንገሌሁ ወሰገደ ለንጉሥ በገጹ ውስተ ምድር ።
ወይቤ ኦርናን ምንተ አምጽኦ ለእግዚእየ ንጉሥ ኀበ ገብሩ ።
ወይቤሎ ዳዊት ከመ እሣየጥ በኀቤከ ዐውደ እክል ከመ እንድቅ መሥዋሰተ ለእግዚአብሔር ወኀደገ ሞት እምሕዝብ ።
ወይቤሎ ኦርናን ለዳዊት ለይንሣእ እግዚእየ ንጉሥ ዘአደሞ በቅድመ አዕይንቲሁ ወናሁ አልህምትኒ ለመሥዋዕት ወመንኰራኵርኒ ወዕፀዊሆሙ ለአልህምት ።
ወወሀቦ ኵሎ ኦርናን ለዳዊት ወይቤሎ ኦርናን ለንጉሥ እግዚአብሔር አምላክከ ባረከከ ።
ወይቤሎ ንጉሥ ለኦርናን አልቦ በሤጥ ዳእሙ እሣየጥ በኀቤከ ።
ወኢይገብር መሥዋዕተ ለእግዚአብሔር አምላኪየ ዘበከንቱ ወተሣየጠ ዳዊት ውእተ ዐውደ እክል ወአልህምቲሁኒ በብሩር በሃምሳ ሰቅሎን ።
ወነደቀ ዳዊት በህየ ምሥዋዐ ለእግዚአብሔር ወአዕረገ መሥዋዕተ ሰላም ።
ይእተ አሚረ ወተሣሀላ እግዚአብሔር ለምድር ወኀደጎሙ ሞት ለእስራኤል ።
ወዝንቱ ነገሩ ደኃሪ ለዳዊት ምእመን ዳዊት ወልደ እሴይ ወምእመን ብእሲ ዘአቀመ እግዚአብሔር አምላከ ያዕቆብ ወአዳም መዝሙረ እስራኤል ።
መንፈሰ እግዚአብሔር ተናገረ በላዕሌየ ወቃሉ ውስተ ልሳንየ ።
ይቤ አምላከ እስራኤል አምሳለ ተናገርኩ በእጓለ እመሕያው ከመ ታጽንዑ ፍርሀተ እግዚአብሔር ።
ወበብርሃነ እግዚአብሔር በጽባሕ ይሠርቅ ፀሓይ ወበነግህ ይመጽእ ብርሃኑ ወእምነ ዝናም ይሥዕር ሐመልማል ውስተ ምድር ።
ወዝንቱ ውእቱ ቤትየ ዘምስለ ጽኑዕ እስመ ኪዳን ዘለዓለም ድልወ አቀመ ሊተ እንተ ዕቅብት በኵሉ መዋዕል እስመ ኵሉ ሕይወትየ ወኵሉ ፈቃድየ በእግዚአብሔር እስመ ኢይሠርፅ በማፂ ።
ከማሁ ኵሎሙ እሙንቱ እስመ አኮ በእድ ዘይመልኅዎሙ ከመ ዐቃቤ ምልኅት ።
ወአኮ ሰብእ ዘይጻሙ ቦሙ ወኢበብዝኀ ኀፂን ወኢበብዝኀ ዕፀ ኵናት ዘእንበለ ዘይውዕዩ በእሳት ወይነድዱ በኀሳሮሙ ።
ወዝንቱ ውእቱ አስማቲሆሙ ለጽኑዓኒሁ ለዳዊት ኢያቡስቴ ከነናዊ መልአከ ሣልስተ እዴሁ አዲኖን አሣናዊ ዘቈልቈለ ላዕለ ስምንቱ ምእት ብእሲ ሐራ በምዕር ።
ወምስሌሁ ኤሌአናን ወልደ አበ እኁሁ ወልደ ሶሲ ዘላዕለ ሠለስቱ ኀያላን እለ ምስለ ዳዊት ወአመ ተዐየኑ በኢሎፍሊ ተጋብኡ በህየ ይትቃተሉ ።
ወሶበ ጸርኁ ሰብአ እስራኤል ውእቱ ተንሥአ ወቀተሎሙ ለኢሎፍሊ እስከ ደክመ እደዊሁ ወየብሰ እዴሁ በመጥባሕት ።
ወገብረ እግዚአብሔር ዐቢየ መድኀኒተ ይእተ አሚረ ወሕዝብሰ ነበሩ ድኅሬሁ ወባሕቱ ይሰልቡ ።
ምስሌሁ ሶርክያስ ወተጋብኡ ኢሎፍሊ በሐጋይ ወሀለወ ህየ አሐዱ ኅብረ ገራህት ምሉእ ብርስነ ወጐዩ ሕዝብ እምቅድመ ገጾሙ ለኢሎፍሊ ።
ወቆሙ ማእከለ ይእቲ ገራህት ወአድኀኖሙ ወቀተሎሙ ለኢሎፍሊ ወገብረ እግዚአብሔር መድኀኒተ ዐቢየ ።
ወወረዱ ሠለስቱ እምነ ሠላሳ ወወረዱ ውስተ ቃስኖ ኀበ ዳዊት ውስተ በአተ ኤዶላም ወአልባሲሆሙኒ ለኢሎፍሊ ወተዐየኑ ውስተ አንቀጸ ረፋይን ።
ወዳዊትሰ ይእተ አሚረ ውስተ ቅጽር ሀሎ ወኀይሎሙ ለኢሎፍሊ ይእተ አሚረ ውስተ ቤተ ልሔም ።
ወፈተወ ዳዊት ወይቤ መኑ እምአስተየኒ ማየ እምነ ዐዘቅት ዘውስተ አንቀጸ ቤተ ልሔም ወሀለወ ኀይሎሙ ለኢሎፍሊ ይእተ አሚረ ውስተ ቤተ ልሔም ።
ወሠጠቁ ማእከለ ትዕይንቶሙ ለኢሎፍሊ እልክቱ ሠለስቱ ጽኑዓን ።
ወቀድሑ ማየ እምነ ይእቲ ዐዘቅት እንተ ውስተ አንቀጸ ቤተ ልሔም ወነሥኡ ወአምጽኡ ኀበ ዳዊት ወአበየ ሰትየ እምኔሁ ወአውጽኆ ለእግዚአብሔር ።
ወይቤ ሐሰ ሊተ እግዚኦ እምነ ገቢሮቱ ለዝንቱ እምሰቲየ ደሞሙ ለእለ ሖሩ ወመጠዉ ነፍሶሙ ወአበየ ለሰቲዮቶ ወከመዝ ገብሩ እልክቱ ሠለስቱ ጽኑዓን ።
ወአቢሳ ወልደ ሶሩህያ እኁሁ ለኢዮአብ መልአኮሙ ውእቱ ለሠለስቲሆሙ ወውእቱኒ አንሥአ ኵናቶ ላዕለ ሠለስቱ ምእት ወዝንቱ ምዝጋናሁ ሎቱኒ በውስተ ሠለስቲሆሙ ።
ወውእቱ ይከብር እምነ ሠለስቲሆሙ ወኮነ ሎሙ መልአኮሙ ወእስከ ሠለስቲሆሙ ኢበጽሐ ።
ወባንያስ ወልደ ዮዳሔ ውእቱኒ ብእሲ ዘብዙኅ ዕልገቱ እምነ ቀባስሔል ውእቱ ቀተሎሙ ለሞአብ ለደቂቀ አርኤል ።
ወውእቱ ወረደ ወቀተሎሙ ለሕዝብ እለ ውስተ ማእከለ በዘቅት አመ ዕለተ በረድ ።
ወውእቱ ቀተሎ ለብእሲ ግብጻዊ ብእሲ ነኪር ወውስተ እዴሁ ለውእቱ ግብጻዊ ኵናት ከመ ሰርዌ ተንከተም ።
ወወረደ ኀቤሁ ምስለ ውእቱ ኵናት ወመሠጠ እምውስተ እዴሁ ኵናቶ ለውእቱ ግብጻዊ ወቀተሎ በኵናቱ ።
ወከመዝ ገብረ ብንያስ ወልደ ዮዳሔ ወዝንቱ ምዝጋናሁ በውስተ ሠለስቲሆሙ ።
ወክቡር እምነ ሠለስቲሆሙ ወኢበጽሐ ውስተ ሠለስቲሆሙ ወሤሞ ዳዊት ላዕለ ትእዛዙ ወዝንቱ ውእቱ አስማቲሆሙ ለጽኑዓኒሁ ለዳዊት ።
አሳሔል እኁሁ ለኢዮአብ ወውእቱ ላዕለ ሠላሳ ።
ኤልአናን ወልደ ዱል አበ እኁሁ በቤተ ልሔም ።
ሳሜ አሩዳዊ ።
ሶሌ ዘተለዎ ለኢራሶ ወልደ ኤስኮ ቶቄያዊ ።
አብዮዜር አጦታዊ ዘእምነ ደቂቀ አስቲጡ ።
ኤሎን አሎናዊ ኖኤሬታ ዘውስተ ፋጢ ።
ዘኤታይ ወልደ ሬማስጋብሔት ወልደ ብንያም ኤፍራታዊ ።
አሶም አብረላዊ ።
ኤማሌዎስ አለሞናዊ ወልደ አሶን ዮናታን ።
ስምና አሮዳዊ አሜነን ወልደ ሳሬ ሐተራዊ ።
አሊፍሌት ወልደ ዐሳብ ወልደ መከኪ ኤልያብ ወልደ አኪጦፌል ጌሎናዊ ።
አሰሬ ቀርሜላዊ ዘአፌዎ ኢአኪ ።
ገለአዳዊ ወልደ እታን ዘእምነ ኀይል ደቂቀ ገለአድ ።
ኤልዩ ዐመናዊ ጌሎሬ ቤሮታዊ ዘይጸውር ንዋየ ሐቅሉ ለኢዮአብ ወልደ ሶርህያ ።
ኤራስ ኤተራዊ ጋሬብ ኤተናዊ ።
ኡርያስ ኬጥያዊ ኵሎሙ ሰላሳ ወሰብዓቱ ጽኑዓን እምነ ፈለገ ገደብያል ወልደ አረበቴው ።
ወዳዊትኒ ኀለፈ እምነ ሮዓት ሕቀ ወናሁ ሲባ ገብረ ሜንፎብስቴ ቅድሜሁ ።
ወክልኤቱ አእዱግ ምስሌሁ ጽዑናን ወላዕሌሆሙ ክልኤቱ ምእት ኅብስት ወአሐዱ ምእት ዐጽቅ ዘቢብ ወአሐዱ ምእት ዘተመርት ወኔባል ዘወይን ።
ወይቤሎ ንጉሥ ለሲባ ምንትኑ ዝንቱ ለከ ወይቤ ሲባ አእዱግ ለቤተ ንጉሥ ።
በዘ ይፅእኑ ወኅብስትሰ ወተመርት ለሲሳየ ደቂቁ ወወይንኒ ከመ ይስተዩ እለ ደክሙ በሐቅል ።
ወይቤሎ ንጉሥ ወአይቴ ወልደ እግዚእከ ወይቤ ሲባ ለንጉሥ ናሁ ይነብር ውስተ ኢየሩሳሌም ሀለወ ወይብል ዮም ያገብኡ ሊተ ቤተ እስራኤል መንግሥተ አቡየ ።
ወይቤሎ ንጉሥ ለሲባ ናሁ ለከ አግባእኩ ኵሎ ዘሜንፎብስቴ ወሰገደ ሲባ ወይቤ ረከብኩ ሞገሰ ቅድመ አዕይንቲከ እግዚእየ ንጉሥ ።
ወበጽሐ ንጉሥ ዳዊት ኀበ ብኅሩም ወናሁ ብእሲ ዘይወፅእ እምህየ ዘእምነ ዘመደ ቤተ ሳኦል ወስሙ ሳሚ ወልደ ጌራ ወወፅአ ወእንዘ የሐውር ይረግሞ ።
ወይዌግሮ በእብን ለዳዊት ወኵሉ ሕዝብ ሀለወ ምስሴሁ ወኵሎሙ ኀያላን እምየማኑ ወእምፀጋሙ ለንጉሥ የሐውሩ ።
ወከመዝ ይብል ሳሚ እንዘ ይረግሞ ፃእ ፃእ ብእሴ ደም ወብእሲ ዐማፂ ።
ፈደየከ እግዚአብሔር በኵሉ ደሙ ለቤተ ሳኦል እስመ ነገሥከ ህየንቴሁ ።
ወአግብአ እግዚአብሔር ለመንግሥትከ ውስተ እደ አቤሴሎም ወልድከ ወአንተሰ ግባእ ውስተ እኪትከ እስመ ብእሴ ደም አንተ ።
ወይቤሎ አቢሳ ወልደ ሶሩህያ ለንጉሥ ለምንት ይረግሞ ለእግዚእየ ለንጉሥ ዝንቱ ከልብ ምውት እዕዱኑ ወእምትር ርእሶ ።
ወይቤሎ ንጉሥ ሚሊተ ወለክሙ ደቂቀ ሶሩህያ ኅድግዎ ለዝንቱ ይርግመኒ እስመ ከማሁ ይቤ እግዚአብሔር ይርግምዎ ለዳዊት ወመኑ ያአምር ዘይገብር ዝንቱ ።
ወይቤሎሙ ዳዊት ለአቢሳ ወለኵሉ ደቁ ወልድየ ዘወፅአ እምነ ከርሥየ የኀሥሣ ለነፍስየ ።
ወዘንተኒ ይእዜ ወልደ ኢያሜኒ ታነክሩ ኅድግዎ ይርግመኒ እስመ ከማሁ ይቤ እግዚአብሔር ።
ዮጊ ይሬኢ እግዚአብሔር ሕማምየ ወይፈድየኒ ሠናይተ ህየንተ መርገመ ዚአሁ ዮም በዛቲ ዕለት ።
ወሖረ ዳዊት ወሰብኡ ፍኖቶመ ወሳሚሰ የሐውር በገቦ ደብር እንተ ቅሩቡ ወእንዘ የሐውር ይረግሞ ወይዌግሮ በእብን እመንገለ ገቦሁ ወይዘሩ መሬተ ላዕሌሁ ።
ወበጽሐ ንጉሥ ወኵሉ ሕዝብ ድኩማኒሆሙ ህየ ወአዕረፉ ።
ወአበሴሎም ወኵሉ ሰብኡ ቦኡ ውስተ ኢየሩሳሌም ወአኪጦፌል ምስሌሁ ።
ወሶበ በጽሐ ኵሲ ካልኡ ለዳዊት ኀበ አበሴሎም ወይቤሎ ኵሲ ለአበሴሎመ ሕያው አበ ነጋሢ ።
ወይቤሎ አበሴሎም ለኵሲ ዝንቱ ውእቱ ምሕረትከ በእፎ ከመ ኢሖርከ ምስለ ካልእከ ።
ወይቤሎ ኵሲ ለአቤሴሎም አኮኑ እለ ድኅሬከ ኀረየ እግዚአብሔር ውዘንቱኒ ሕዝብ ወኵሉ ሰብአ እስራኤል ለከ ንሕነ ወምስሌከ ንሄሉ ።
ወለመኑ አነ እትቀነይ ዳግመ እንከ እንበለ ቅድመ ወልዱ በከመ ተቀነይኩ ቅድመ አቡከ ከማሁ እሄሉ ቅድሜከ ።
ወይቤሎ አበሴሎም ለአኪጦፌል ምክሩ ምክረ ዘንገብር ።
ወይቤሎ አኪጦፌል ለአቤሴሎም ባእ ኀበ ዕቁባቲሁ ለአቡከ እለ ኀደገ ይዕቀባ ቤቶ ።
ወይስምዑ ኵሎሙ እስራኤል ከመ አስተኀፈርኮ ለአቡከ ወይጸንዕ እዴሆሙ ለኵሎሙ ምስሌከ ።
ወተከሉ ሎቱ ደብተራሁ ለአቤሴሎም ውስተ ናሕስ ወቦአ አበሴሎም ኀበ ዕቁባተ አቡሁ እንዘ ይሬእዩ ኵሉ እስራኤል ።
ወምክሩ ለአኪጦፌል እንተ ያመክሮሙ እምቀዲሙ መዋዕል በከመ ውፁእ ውእቱ እምነ ቃለ እግዚአብሔር ከማሁ ኵሉ ምክሩ ለአኪጦሬል በኀበ ዳዊትኒ ወበኀበ አበሴሎምኒ ።
ወሰምዐ ኢያቡስቴ ከመ ሞተ አቤኔር በኬብሮን ወደክመ እደዊሁ ወኵሉ ሰብአ እስራኤል ደንገፁ ።
ወሀለዉ ክልኤቱ ዕደው መሳፍንት እሙንቱ በደወለ ምኵናኑ ለኢያቡስቴ ወልደ ሳኦል ።
ወስሙ ለአሐዱ ሬቃካ ወስመ ካልኡ በዐም ደቂቀ ሬሞን ቤሮታዊ ዘእምደቂቀ ብንያም ።
ወተኀጥኡ እሙንቱ ቤሮታዊያን እምነ ጌት ወነበሩ ህየ እስከ ዛቲ ዕለት ።
ወዮናታን ወልደ ሳኦል ቦ ወልደ ወፅውስ እገሪሁ ወልደ ሐምስቱ ዓም ውእቱ ወሎቱ አመ በጽሐ ዜና ሳኦል ወዮናታን ወልዱ እምኀበ እስራኤል ።
ወነሥአቶ ሐፃኒቱ ወጐየት ምስሌሁ ወእንዘ ትረውጽ ከመ ትትኀጣእ ምስሌሁ ወድቀ ወፀወሰ ወስሙ ሜንፎብስቱ ።
ወሖሩ እልክቱ ደቂቀ ሬሞን ቤሮታዊ ሬቃካ ወበዓም ወቦኡ መዓልት ቀትር ውስተ ቤቱ ለውእቱ ኢያቡስቴ ወውእቱሰ ውስተ ዐራቱ ይነውም መዓልተ ጊዜ ቀትር ።
ወዐፀወ ኆኅተ ወየአሪ ሥርናየ ወደቀሰ ወኖመ ወቦኡ ሬቃካ ወበዓም ጽሚተ ውስተ ቤተ ኢያቡስቴ ።
ወኢያቡስቴሰ ይነውም ውስተ ምስካቡ ውስተ ጽርሑ ወረገዝዎ ወቀተልዎ ወመተሩ ርእሶ ወነሥኡ ርእሶ ወሖሩ ፍኖቶሙ መንገለ ዐረብ ኵላ ይእተ ሌሊተ ።
ወወሰዱ ሎቱ ለዳዊት ርእሶ ለኢያቡስቴ በኬብሮን ወይቤልዎ ለንጉሥ ።
ናሁ ርእሱ ለኢያቡስቴ ወልደ ሳኦል ጸላኢከ ዘኀሠሣ ለነፍስከ ወወሀቦ እግዚአብሔር ለእግዚእነ ለንጉሥ በቀለ እምነ ፀሩ በዛቲ ዕለት እምነ ሳኦል ጸላኢከ ወእምነ ዘርኡ ።
ወአውሥኦሙ ዳዊት ለሬቃካ ወለበዓም እኁሁ ደቂቀ ሬሞን ቤሮታዊ ወይቤሎሙ ሕያው እግዚአብሔር ዘቤዘዋ ለነፍስየ እምነ ኵሉ ምንዳቤየ ።
ከመ ዘዜነወኒ ከመ ሞተ ሳኦል ዘውእቱ ነገረኒ በቅድሜየ ከመ አኀዝክዎ ወቀተልክዎ በሰቄላቅ ለዝንቱ ዘእምወሀብክዎ ዐስበ ዜናሁ ።
ወይእዜኒ አንትሙ ዕደው እኩያን ቀተልክሙ ብእሴ ጻድቀ በውስተ ቤቱ ወበውስት ምስካቡ ወይእዜኒ እትኀሠሦ ለደሙ እምነ እዴክሙ ወእሤርወክሙ እምነ ምድር ።
ወአዘዞሙ ዳዊት ለደቁ ወቀተልዎሙ ።
ወመተርዎሙ እደዊሆሙ ወእገሪሆሙ ወሰቀሉ ውስተ ዕፀ ኬብሮን ወርእሰ ኢያቡስቴሰ ቀበሩ ውስት መቃብረ አቤኔር ወልደ ኔር ።
ወእምድኅረ ዝንቱ ተስእለ ዳዊት ቃለ እግዚአብሔር ወይቤ እዕርግኑ ውስተ አሐቲ እምነ አህጉረ ይሁዳ ።
ወይቤሎ እግዚአብሔር ዕርግ ወይቤ ዳዊት አይቴ አዐርግ ወይቤሎ ውስተ ኬብሮን ።
ወዐርገ ዳዊት ውስተ ኬብሮን ወክልኤሆን አንስቲያሁ ምስሌሁ አኪናሖም ኢይዝራኤላዊት ወአቤግያ ብእሲተ ናባል ቀርሜላዊ ።
ወመጽኡ ሰብአ ይሁዳ ወቅብእዎ ለዳዊት በህየ ያንግሥዎ ላዕለ ቤተ ይሁዳ ወዜነውዎ ለዳዊት ወይቤልዎ ሰብአ ኢያቤስ ዘገለዓድ ቀበርዎ ለሳኦል ።
ወፈነወ ዳዊት ዕደወ ኀበ መኳንንት ኢያቤስ ዘገለአድ ወይቤሎሙ ዳዊት ቡሩካኑ አንትሙ ለእግዚአብሔር ።
እስመ ገበርክሙ ዘንተ ምሕረት ላዕለ እግዚእክሙ እስራኤል ወላዕለ መሲሑ ለእግዚአብሔር ወቀበርክምዎ ሎቱ ወለወልዱ ዮናታን ።
ወይእዜኒ እግዚአብሔር ይግበር ላዕሌክሙ ጽድቀ ወምሕረተ ወአነኒ እገብር ሠናይት በእንተ ዝንቱ ነገር ።
ወይእዜኒ ለይጽናዕ እደዊክሙ ወኩኑ ደቂቀ ኀይል ወእስመ ሞተ እግዚእክሙ ሳኦል ወኪያየ ሤሙኒ ቤተ ይሁዳ ንጉሠ ሎሙ ።
ወአበኔርሰ ወልደ ኔር መልአከ ኀይሉ ለሳኦል ነሥኦ ለኢያቡስቴ ወልደ ሳኦል ወአዕረጎ እምውስተ ትዕይንት ውስተ ምናሔም ።
ወአንገሦ ለገለዓድ ወላዕለ ታሲሪ ወላዕለ እስራኤል ወላዕለ ኤፍሬም ወላዕለ ብንያም ወላዕለ ኵሉ እስራኤል ።
ወአርብዓ ዓመት ሎቱ ኢያቡስቴ አመ ነግሠ ላዕለ እስራኤል ወክልኤቱ ዓመተ ነግሠ እንበለ ዳእሙ ቤተ ይሁዳ እለ ተለውዎ ለዳዊት ።
ወኮነ መዋዕል ዘነግሠ ዳዊት በኬብሮን ላዕለ ቤተ ይሁዳ ስብዓቱ ዓመተ ወስድስቱ አውራኀ ።
ወወፅአ አበኔር ወልደ ኔር ወደቀ ኢያቡስቴ ወልደ ሳኦል እምነ ምናሔም ውስተ ገባኦን ።
ወኢዮአብ ወልደ ሶርህያ ወደቀ ዳዊት ወፅኡ እምነ ኬብርን ወተራከቡ በኀበ ቄርኔን እንተ ገባኦን ።
ኅቡረ ወነበሩ እሉኒ ውስተ ማሰዶተ ገባኦን እምለፌ ወእልክቱኒ እምከሐክ ውስተ ማዕዶተ ገባኦን ።
ይቤሎ አበኔር ለኢዮአብ ለይትነሥ ቅነ ወይትዋነዩ ቅድሜነ ወይቤ ኢዮአብ ለይትነሥኡ ።
ወተንሥኡ ወመጽኡ እሙራን ደቀ ብንያም ወአሠርቱ ወክልኤቱ እምነ ደቀ ዳዊት ።
ወአኀዝዎሙ ለኵሎሙ በርእሶሙ ወረገዝዎሙ በመጣብሒሆሙ ወወድቁ ኅቡረ ።
ወተሰምየ ስሙ ለውእቱ መካን መክፈልቶሙ ለእለ ኀብሩ ዘውስተ ገባኦን ።
ወኮነ ቀትል ጽኑዕ ይእተ አሚረ ወወድቁ ብንያም ሰብአ እስራኤል ቅድመ ሰብአ ዳዊት ።
ወሀለዉ ህየ ሠለስቱ ደቀ ሶርህያ ኢዮአብ ወአቢሳ ወአሳሔል ወለአሳሔልሰ ቀሊላት እገሪሁ ወረዋጺ ውእቱ ከመ ወይጠል ውስተ ገዳም ።
ወዴገኖ አሳሔል ለአበኔር ወተለዎ ወኢተግሕሠ ኢለየማን ወኢለፀጋም እምድኅሬሁ ለአበኔር ።
ወተመይጠ አቤኔር ድኅሬሁ ወይቤሎ አንተኑ ውእቱ አሳሔል ወይቤሎ እወ አነ ውእቱ ።
ወይቤሎ አበኔር ተገሐሥ አው ለየማን አው ለፀጋም ወአኀዝ ለከ አሐደ እምውስተ ደቅ ወንሣእ ለከ ንዋየ ሐቅሉ ወአበየ አሳሔል ተግሕሦ እምነ ድኅሬሁ ።
ወደገመ ዓዲ ብሂሎቶ አበኔር ለአሳሔል ተገሐሥ እምኔየ ከመ ኢይቅትልከ ውስተ ምድር ወእፎ እንከ አሌዕል ገጽየ ቅድመ ኢዮአብ ።
ወኢይከውን ከመዝ ወእቱ ኀበ ኢዮአብ እኁከ ወአበየ ተግሕሦ ወረገዞ አበኔር በቍጠ ኲናቱ ሐቌሀ ወወፅአ ሐፂኑ በረሮ ።
ወወድቀ በህየ ወሞተ በታሕቴሁ ወእምዝ ኵሉ ዘመጽአ እስከ ውእቱ መካን ወበጽሐ ህየ ይቀውም ኀበ ሞተ አሳሔል ።
ወዴገንዎ ኢዮአብ ወአቢሳ ለአቤኔር ወሶበ የዐርብ ፀሓይ ቦኡ ኀበ ወግረ ዐሞን እንተ ቅድመ ጋይ ፍኖተ በድው ዘገባኦን ።
ወተጋብኡ ደቂቀ ብንያም እለ ምስለ አቤኔር ወተደመሩ ኅቡረ ወቆሙ ውስተ ርእሰ ወግር አሐቲ ወጸውዖ አቤኔር ለኢዮአብ ወይቤሎ ።
አኮኑ ለመዊእ ትበልዕ ኲናት ኢታአምርኑ ከመ መራር ይእቲ ደኃሪታ ።
እስከ ማእዜኑ እንከ ኢትበሎሙ ለሕዝብ ከመ ይትመየጡ እምድኅረ አኀዊሆሙ ።
ወይቤ ኢዮአብ ሕያው እግዚአብሔር ከመ ሶበ ኢነበብከ ከመ በጽባሕ እምዐርጉ ሕዝብ ኵሎሙ ላዕለ አኀዊሆሙ ።
ወነፍሐ ቀርነ ኢዮአብ ወተመይጡ ኵሉ ሕዝብ ወኢዴገንዎሙ እንከ ለእስራኤል ወኢደገሙ እንከ ተቃትሎ ።
ወአቤኔርሰ ወኵሉ ሰብኡ ሖሩ መንገለ ዐረብ ኵላ ይእቲ ሌሊተ ወዐደዉ ዮርዳኖስ ወሖሩ ኵላንታሃ ይእቲ ፍኖት ርትዕት ወበጽሑ ውስተ ትዕይንት ።
ወኢዮአብሰ ተመይጠ እምድኅሬሁ ለአቤኔር ወአስተጋብኦሙ ለኵሉ ሕዝብ ወአስተፋቀዶሙ ለደቂቀ ዳዊት ወኮኑ እለ ሞቱ አሰርቱ ወተሰዓቱ ዕደው ወአሳሔል ።
ወደቂቄሰ ለዳዊት ቀተሉ እምነ ደቂቀ ብንያም እምውስተ ሰብአ አቤኔር ሰለስቱ ምእት ወስሳ ዕደው እምኔሆሙ ።
ወነሥእዎ ለአሳሔል ወቅበርዎ ውስተ መቃብረ አቡሁ ውስተ ቤተ ልሔም ወሖረ ኢዮአብ ወሰብእ እለ ምስሌሁ ኵላ ይእቲ ሌሊተ ወጸብሖሙ በኬብሮን ።
ወአእመረ ኢዮአብ ወልደ ሶርህያ ከመ ገብአ ልቡ ለንጉሥ ኀበ አበሴሎም ።
ወለአከ ኢዮአብ ኀበ ቴቆሔ ወነሥአ እምህየ ብእሲተ ጠባበ ወይቤላ ላሕዊ ።
ወልበሲ አልባሰ ላሕ ወኢትትቀብኢ ቅብአ ወኩኒ ከመ ብእሲት እንተ ትላሑ ላዕለ ዘሞተ ወከመዝ ግበሪ ብዙኀ መዋዕለ ።
ወትበውኢ ኀበ ንጉሥ ወትብልዮ ዘከመ እቤለኪ ወመሀራ ኢዮአብ ዘከመ ትብሎ ።
ወቦአት ይእቲ ብእሲት ቴቆያዊት ኀበ ንጉሥ ወወድቀት በገጻ ውስተ ምድር ወሰገደት ሎቱ ወትቤ አሕይወኒ ንጉሥ አሕይወኒ ።
ወይቤላ ምንተ ኮንዚ ወትቤሎ ብእሲት መበለት አነ ወሞተ ምትየ ።
ወባቲ አመትከ ክልኤቱ ደቂቀ ወተባአሱ ክልኤሆሙ በፍኖት ወአልቦ ዘያስተኃድጎሙ በማእከሎሙ ወተንሥአ አሐዱ ላዕለ ካልኡ ወቀተሎ ።
ወተንሥአ ኵሉ ሀገር ላዕለ አመትከ ወይቤሉ አውጽኡ ዘቀተለ እኁሁ ወንቅትሎ ህየንተ ነፍሰ እኀሁ ።
ዘቀተለ ወንደምስሶ ለወራሲክሙ ወያጥፍእዎ ለሕፃንየ ዘተርፈ ከመ ኢየሀሉ ለምትየ ተረፈ ወስመ በውስተ ምድር ።
ወይቤላ ንጉሥ ሖሪ በዳኅን እተዊ ውስተ ቤትኪ ወአነ እኤዝዝ በእንቲአኪ ።
ወትቤሎ ብእሲት ቴቆያዊት ለንጉሥ ላዕሌየ እግዚእየ ንጉሥ ኀጢአትየ ወላዕለ ቤተ አቡየ ወንጉሥሰ ወመንበሩ ንጹሕ ።
ወይቤላ ንጉሥ መኑ ውእቱ ዘይቤለሊ አምጽኢዮ ኀቤየ ወኢይደግም እንከ ለኪፎቶ ።
ወትቤ ይእቲ ብእሲት ይዝክር ንጉሥ እግዚአብሔር አምላከ ኢይብዘኅ አበ ደም ለቀትል ወኢያጥፍኡ ሊተ ወልድየ ።
ወይቤላ ሕያው እግዚአብሔር ከመ ኢትወድቅ ሥዕርቱ ለወልድኪ ውስተ ምድር ።
ወትሴ ይእቲ ብእሲት ትንግሮ አመትከ ለእግዚአ ንጉሥ ቃለ ።
ወትሌ ይእቲ ኀለይኩ ዘከመዝ ላዕለ ሕዝበ እግዚአብሔር አው እምነ አፈ ንጉሥኑ ዝቃል ከመ ኢያእትዎ ንጉሥ ለዘ አበሰ ለዘ ተባአሰ ።
እስመ ሞተ ንመውት ወከመ ማይ ዘእምከመ ተክዕወ ውስተ ምድር ኢይትገባእ እንከ ።
ወይነሥእ እግዚአብሔር ነፍሶ ወኀልዮ ያርሕቅ እምኀሴሁ ብኡሰ ።
ወይእዜኒ መጻእኩ እንግር ቅድመ እግዚእየ ንጉሥ ዘንተ ነገረ እስመ ይሬእዩኒ ሕዝብ ።
ወይብሉ ሕዝብ ይንግርዎ ለንጉሥ ዮጊ ይገብር ንጉሥ ቃለ አመቱ ወይሰምዕ ።
ወአድኅና ለአመትከ እምነ እደ ብእሲ ዘያአትተኒ ወለወልድየኒ እምርስቱ ለእግዚአብሔር ።
ወትቤ ይእቲ ብእሲት እስመ ቃሉ ለእግዚአብሔር ከመ መሥዋዕት ወከመ መልአከ እግዚአብሔር ከማሁ ውእቱ ።
እግዚእየ ንጉሥ ለሰሚዐ ሠናይ ወእኩይ ወእግዚአብሔር አምላክከ የሀሉ ምስሌከ ።
ወአውሥአ ንጉሥ ለይእቲ ብእሲት ወይቤላ ኢትኅብኢ እምኔየ ቃለ ዘአነ እሴአለከ ወትቤ ይእቲ ብእሲት አይድዕ እግዚእየ ንጉሥ ።
ወይቤላ ንጉሥ እዴሁኑ ምስሌኪ በኵሉ ዝንቱ ለኢዮአብ ።
ወትቤሎ ይእቲ ብእሲት ለንጉሥ ሕያው ነፍስከ እግዚእየ ንጉሥ ከመ ኢለየማን ወኢለፀጋም ኢተስሕቶ እምነ ኵሉ ዘይቤ እግዚእየ ንጉሥ ።
እስመ ገብርከ ኢዮአብ ውእቱ አዘዘኒ ወውእቱ መሀረኒ ኵሎ ዘንተ ነገረ ለአመትከ ።
በዘ መጻእኩ ውስተ ገጹ ለዝንቱ ነገር ዘገብረ ገብርከ ኢዮአብ ዘንተ ጕሕሉተ ።
እግዚእየሰ ጠቢብ ከመ ጥበበ መልአከ እግዚአብሔር ከመ ያእምር ኵሎ ዘውስተ ምድር ።
ወይቤሎ ንጉሥ ለኢዮአብ ናሁ ገበርኩ ለከ በከመ ዝንቱ ነገርከ አእትዎ ለውእቱ ወልድ ለአቤሴሎም ።
ወወድቀ በገጹ ኢዮአብ ውስተ ምድር ወሰገደ ሎቱ ወባረኮ ለንጉሥ ።
ወይቤ ኢዮአብ ዮም አእመረ ገብርከ ከመ ረከብኩ ሞገሰ ቅድመ አዕይንቲከ እግዚእየ ንጉሥ እስመ ገብረ እግዚእየ ንጉሥ ቃለ ገብሩ ።
ወተንሥአ ኢዮአብ ወሖረ ጌዶሶር ወአምጽኦ ለአቤሴሎም ውስተ ኢየሩሳሌም ።
ወይቤ ንጉሥ ይግባእ ቤቶ ወገጽየሰ ኢይርአይ ወገብአ አቤሴሎም ወገጸ ንጉሥሰ ኢርእየ ።
ወከመ አቤሴሎም አልቦ ብእሴ በውስተ ኵሉ እስራኤል ዘፈድፋደ ሥኑ እምእገሪሁ እስከ ርእሱ ዘአልቦ ኀበ ሐሠመ እምኔሁ ።
ወአመ ይቀርጽ ርእሶ ትካት አመ ቀዳሚ መዋዕል አመ ይትቀረጽ እስመ ይከብድ ላዕሌሁ ተቀሪጾ ይደልዎ ለስእርተ ርእሱ ወይከውን ድልወቱ ክልኤቱ ምእት ሰቅለ በሰቅለ ንጉሥ ።
ወተወልዱ ለአቤሴሎም ሠለስቱ ደቂቅ ወአሐቲ ወለት ወስማ ትዕማር ወሠናይት ይእቲ ብእሲት ጥቀ ወኮነት ብእሲቶ ለሮብዓም ለወልደ ሰሎሞን ወወለደቶ ሎቱ ለአብያ ።
ወነበረ አቤሴሎም ውስተ ኢየሩሳሌም ክልኤቱ ዓመተ ወገጸ ንጉሥ ኢርእየ ።
ወለአከ አቤሴሎም ኀበ ኢዮአብ ከመ ይልአኮ ኀበ ንጉሥ ወአበየ መጺአ ኀቤሁ ወለአከ ዳግመ ሎቱ ወአበየ መጺአ ኀቤሁ ።
ወይቤሎሙ አቤሴሎም ለደቁ ሀለወት ገራህተ ኢዮአብ ኀበ እንቲአነ እንተ ስገም ።
ሖሩ አውዕይዋ በእሳት ወአውዐዩ ገራውሂሁ ደቀ አቤሴሎም ።
ወተንሥአ ኢዮአብ ወሖረ ኀበ አቤሴሎም ውስተ ቤቱ ወይቤሎ ለምንት አውዐዩ ደቅከ ገራውህየ በእሳት ።
ወይቤሎ አቤሴሎም ለኢዮአብ ለአኩ ኀቤከ እንዘ እብል ነዓ ዝየ ወእልአከ ኀበ ንጉሥ እንዘ እብል ለምንት መጻእኩ እምነ ጌዶሶር እምኀየሰኒ ሶበ ነበርኩ ህየ ።
ወይእዜኒ ናሁ ገጸ ንጉሥ ኢርኢኩ ወለእመቦሰ ዘአበስኩ ይቅትለኒ ።
ወቦአ ኢዮአብ ኀበ ንጉሥ ወአይድዖ ወጸውዖ ለአቤሴሎም ወቦአ ኀበ ንጉሥ ወሰገደ ሎቱ ወወድቀ በገጹ ውስተ ምድር ቅድመ ንጉሥ ወሰዐሞ ንጉሥ ለአቤሴሎም ።
ወይቤልዎ ለኢዮአብ ይበኪ ንጉሥ ወይላሕዎ ለአቤሴሎም ።
ወገብአት ላሐ ሕይወቶሙ ለኵሉ ሕዝብ ይእተ አሚረ እስመ ሰምዑ ሕዝብ ይእተ አሚረ እንዘ ይብሉ ይቴክዝ ንጉሥ በእንተ ወልዱ አበሴሎም ።
ወይሰረቁ ሕዝብ ይእተ አሚረ ከመ ይባኡ ውስተ ሀገር ከመ ይሰረቅ ሕዝብ ዘየኀፍር ሶበ ይነትዕ በውስተ ቀትል ።
ወንጉሥሰ ተከድነ ገጾ ወጸርኀ በዐቢይ ቃል ወይቤ ወልድየ አበሴሎም ወልድየ ።
ወይቤሎ ኢዮአብ ለንጉሥ በዊኦ ኀቤሁ ውስተ ቤቱ ።
አስተኀፈርከ ገጸ ኵሉ አግብርቲከ እለ አድኀኑከ ዮም ወነፍሰ ደቂቅከኒ ወአዋልድከኒ ወነፍሰ አንስቲያከኒ ወዕቁባቲከኒ ።
እስመ ታፈቅሮሙ ለእለ ይጸልኡከ ወትጸልኦሙ ለእለ ያፈቅሩከ እብለከ ዮም ከመ ኢይበቍዑ መላእክቲከ ወደቅከ ።
ኢታአምርሁ ከመ ሶበ አበሴሎም ሐይወ ዮም እምኮነ ንሕነ ኵልነ አብድንተ እስመ ይረትዐከ ከማሁ ለከ ።
ወይእዜኒ ተንሥእ ወሖር ወንብቦሙ ለአግብርቲከ ዘይበውእ ውስተ ልቦሙ ።
እስመ መሐልኩ በእግዚአብሔር ከመ እመ ኢወፃእከ ዮም ኀቤሆሙ ከመ አልቦ ዘይበይት ምስሌከ ወኢአሐዱ ብእሲ በዛቲ ሌሊት ።
ወአእምር እንከ ለሊከ ከመ ተአክየከ ዛቲ እምነ እንታክቲ እኪት እንተ ረከበተከ እምንእስከ እስከ ይእዜ ።
ወተንሥአ ንጉሥ ወነበረ ውስተ አንቀጽ ወእይድዕዎሙ ለኵሉ ሕዝብ ወይቤልዎሙ ናሁ ንጉሥ ይነብር ውስተ እንቀጽ ።
ወቦኡ ኵሉ ሕዝብ ቅድመ ንጉሥ ሰብአ እስራኤል ጐዩ ወአተዉ ውስተ አብያቲሆሙ ።
ወአንገለጉ ኵሉ ሕዝብ ወኵሉ ነገደ እስራኤል ወይቤሉ ዳዊት ንጉሥ አድኀነነ እምነ እደ ኵሉ ፀርነ ወውእቱ አድኀነነ እምነ እዴሆሙ ለኢሎፍሊ ።
ወይእዜኒ ጐየ ወተኀጥአ እምነ ብሔር ወወፅአ እምነ መንግሥት ።
ወቀባእናሁ ለአቤሴሎም ለነ ወሞተ ዘውስተ ቀትል ወይእዜኒ ለምንት ታረምሙ ከመ ኢታግብእዎ ለንጉሥ ።
ወለአከ ዳዊት ንጉሥ ኀበ ሳዶቅ ወአብያታር ካህናት እንዘ ይብል ።
በልዎሙ ለሊቃናተ ይሁዳ እንዘ ትብሉ ለምንት ትዴኀሩ አንትሙ ከመ ኢታግብእዎ ለንጉሥ ውስተ ቤቱ ።
ወበእንተ አሜሳይኒ ካህን ይቤ በልዎ አኮኑ ዐፅምየ ወሥጋየ ወይእዜኒ ።
ከመዝ ለይረስየኒ እግዚአብሔር ወከመዝ ለይቅትለኒ ከመ ዳእሙ መልአከ ኀይል አንተ ቅድሜየ በኵሉ መዋዕል ህየንተ ኢዮአብ ።
ወሜጦሙ ልቦሙ ለኵሉ ይሁዳ ከመዘ አሐዱ ብእሲ ወለአኩ ኀበ ንጉሥ እንዘ ይብሉ እቱአ ወኵሉአ ደቂቅከአ ወአግብርቲከእ ።
ወገብአ ንጉሥ ወበጽሐ ኀበ ዮርዳኖስ ወመጽኡ ሰብአ ይሁዳ ውስተ ገልገላ ከመ ይሖሩ ይትቀበልዎ ለንጉሥ ወከመ ያዕድውዎ ለንጉሥ ዮርዳኖስ ።
ወአፍጠነ ሳሚ ወልደ ጌራ ወልደ ኢየሜን ዘእምነ ባቱሪ ወወረደ ምስለ ሰብአ ይሁዳ ወተቀበሎ ለዳዊት ንጉሥ ።
ወዓሠርቱ ምእት ብእሲ ምስሌሁ እምነ ብንያም ።
ወሲባ ገብረ ቤተ ሳኦል ወአሠርቱ ወሐምስቱ ብእሲ ምስሌሁ ወእስራ አግብርቲሁ ምስሌሁ ወአርትዑ ላዕለ ዮርዳኖስ መንገለ ቅድመ ንጉሥ ።
ወገብሩ ግብሮሙ በዘ ያዐድውዎ ለንጉሥ ወዐደዉ ማዕዶተ ከመ ያንሥኡ ቤተ ንጉሥ ወከመ ይግበሩ ዘከመ ይረትዕ በቅድሜሁ ።
ወሳሚሰ ወልደ ጌራ ወድቀ በገጹ ቅድመ ንጉሥ እንዘ የዐዱ ዮርዳኖስ ።
ወይቤሎ ለንጉሥ ኢትረሲ ሊተ እግዚእየ ጌጋየ ወኢትዝክር ኵሎ ዘአበሰ ለከ ገብርከ እመ ይወፅእ እግዚእየ እምነ ኢየሩሳሌም ወኢትዕቀቦ ሊተ እግዚእየ ንጉሥ ውስተ ልብከ ።
እለመ አእመረ ገብርከ ከመ አነ አበስኩ ናሁ አነ መጻእኩ ቀደምኩ እምነ ኵሉ ቤተ ዮሴፍ ከመ እረድ ወእትቀበሎ ለእግዚእየ ንጉሥ ።
ወተሠጥዎ አቢሳ ወልደ ሶርህያ ወይቤ ዝንቱኒ እንከ ኢይመውት ሳሚ ዘረገሞ ለመሲሐ እግዚአብሔር ።
ወይቤሎ ዳዊት ሚ ሊተ ወለክሙ ደቂቀ ሶርህያ ከመ ትኩኑኒ ዮም መስሕታነ ።
ዮምሰ አልቦ ዘይመውት ዘውስተ እስራኤል ወኢአሐዱ ብእሲ እስመ ኢያአምር እመ ዮጊ ዮም እነግሥ ለእስራኤል ።
ወይቤሎ ንጉሥ ለሳሚ ኢትመውት ወመሐለ ሎቱ ንጉሥ ።
ወሜንፌቦስቴ ወልደ ሳኦል ወረደ ወተቀበሎ ለንጉሥ ።
ወኢተፈወሰ አእጋሪሁ ወኢተጸፍረ ሠኢተላጸየ ወኢሐፀበ አልባሲሁ እምአመ ወፅአ ንጉሥ እስከ ይእቲ ዕለት እንተ አመ በጽሐ በሰላም ።
ወእምዝ አመ በጽሐ ውስተ ኢየሩሳሌም ወረደ ወተቀበሎ ለንጉሥ ወይቤሎ ንጉሥ በእፎ ከመ ኢመጻእከ ምስሌየ ሜንፎብስቴ ።
ወይቤሎ ሜንፎብስቴ እግዚእየ ንጉሥ ገብርየ አስተሐቀረኒ እስመ ይቤሎ ቍልዔከ ረኀን ሊተ እድግትየ ወእፀዐና ወእሖር ምስለ ንጉሥ እስመ ጽውስ ገብርከ እገሪሁ ።
ወይሖር ገብርከ ምስለ እግዚኡ ምስለ ንጉሥ ወእግዚእየሰ ንጉሥ ገብረ ሠናየ ላዕሌየ ከመ መልአከ እግዚአብሔር እግዚእየ ንጉሥ ወግበር ዘሠናይ ቅድመ አዕይንቲከ ።
እስመ ኢኮነ ኵሉ ቤተ አቡየ እንበለ ዕደወ ሞት እሙንቱ ።
በኀበ እግዚእየ ንጉሥ ወረሰይኮ ለገብርከ ምስለ እለ ይበልዑ ማእድከ ወምንት ብየ እንከ ዘእብል ወበዘ እጸርኅ ኀበ ንጉሥ ።
ወይቤሎ ንጉሥ ለምንት ለከ እንከ ዓዲ ታዐቢ ነቢበ እቤለከ አንተ ወሲባ ተካፈሉ ሐቅሎ ለአቡከ ።
ወይቤሎ ሜንፎብስቴ ለንጉሥ ወኵሎሂ ለይንሣእ እምድኅረሰ አተወ እግዚእየ ንጉሥ ውስተ ቤቱ በሰላም ።
ወቤርዜሊ ገላአዳዊ ወረደ እምነ ሮጌሊም ወዐደወ ዮርዳኖስ ምስለ ንጉሥ ።
ወበርዜሊሰ ብእሲ ልሂቅ ውእቱ ፈድፋደ ወልደ ሰማንያ ዓም ውእቱ ወውእቱሰ ሴሰዮ ለንጉሥ አመ ነበረ ውስተ ምናሔም እስመ ብእሲ ዐቢይ ውእቱ ጥቀ ።
ወይቤሎ ንጉሥ ለቤርዜሊ አንተ ተዐዱ ምስሌየ ዮርዳኖስ ወእሴስዮ ለርሥአንከ ምስሌየ ኢየሩሳሌም ።
ወይቤሎ ቤርዜሊ ለንጉሥ ሚመጠነ ተረፈኒ መዋዕል ሕይወትየ ዘላዕሌየ ከመ እዕረግ ምስለ ንጉሥ ኢየሩሳሌም ።
ወልደ ሰማንያ ዓም ኦነ ዮም ሶበሰ እፈልጥ ሠናየ እምነ እኩይ ወሶበሂ ይጥዕም ዓዲ ገብርከ አው እበልዕ ።
ወአው እሰቲ አው እስምዕ ቃለ ሐላይያን ወሐላይያት ወለምንት ይከውን ክበደ ገብርከ ላዕለ እግዚእየ ንጉሥ ።
ሕቀ ክመ የዐዱ ዮርዳኖስ ገብርከ ምስለ ንጉሥ ወለምንት ይፈድያኒ ንጉሥ ዘንተ ፍዳ ።
ይንበር ገብርከሰ ወእሙት ዘሀገርየ ወእትቀበር ውስተ መቃብረ አቡየ ወእምየ ወናሁ ገብርከ ።
መከዓም ይዕዱ ምስለ እግዚእየ ንጉሥ ወግዘር ሎቱ ዘከመ ፈቀድከ በቅድመ አዕይንትከ ።
ወይቤሎ ንጉሥ ምስሌየ ይዕዱ መከዓም ወአነ እገብር ሎቱ ዘከመ ይኤድመኒ በቅድመ አዕይንትየ ወኵሎ ዘፈቀድክሙ በኀቤየ እገብር ለክሙ ።
ወዐደወ ኵሉ ሕዝብ ዮርዳኖስ ወንጉሥኒ ዐደወ ዮርዳኖስ ወሐቀፎ ንጉሥ ለቤርዜሊ ወባረከ ወተመይጠ ወአተወ ብሔሮ ።
ወዐደወ ንጉሥ ውስተ ገልገላ ወመከዐም ዐደወ ምስሌሁ ወኵሉ ሕዝበ ይሁዳ ዐደዉ ምስለ ንጉሥ ወመንፈቀ ሕዝበ እስራኤል ።
ወመጽኡ ኵሉ ሰብአ እስራኤል ኀስ ንጉሥ ወይቤልዎ ።
ለንጉሥ በእፎ ሰረቁከ አኀዊነ ሰብአ ይሁዳ ወአፅደሡዎ ለንጉሥ ወለቤቱ ዮርዳኖስ ወኵሉ ሰብኡ ለዳዊት ሀለዉ ምስሌሁ ።
ወአውሥእዎሙ ኵሉ ሰብአ ይሁዳ ለሰብአ እስራኤል ወይቤልዎሙ ።
ምንት ያምዕዐክሙ በእንተዝ ነገር እምኔክሙሰ ሊተ ቅሩብየ ውእቱ ንጉሥ ቦኑ ሲሳየ ዘዘላዕነ እምኀበ ንጉሥ እው ቦኑ ዘፈተተነ ወጸገወነ አው ቦኑ ጋላተ ሤመነ ።
ወአውሥእዎሙ ሰብአ እስራኤል ለሰብአ ይሁዳ ወይቤልዎሙ አሠርቱ እደ ዚአየ ዘምስለ ንጉሥ ።
ወእምኔከሰ አነ እቀድም አነ በኵር ወለዳዊትኒ አነ ቅሩቡ እምኔከ ።
ወለምንት ከመዝ ትጼእለኒ ወኢቀደመኑ ተኈልቆ ሊተ ቃልየ ከመ አነ ቀደምኩ እምኔከ አእትዎ ለንጉሥ ኀቤየ ።
ወከብደ ቃሎሙ ለሰብአ ይሁዳ እምነ ሰብአ እስራኤል ።
ወእምድኅረ ዝንቱ ቀተሎሙ ዳዊት ለኢሎፍሊ ወአግረሮሙ ወአስተጋብአ ዳዊት እምነ እዴሆሙ ለኢሎፍሊ ዘነሥኡ ።
ወቀተሎሙ ዳዊት ለሞአብ ወሰፈሮሙ በአሕባል እምድኅረ አስከቦሙ ውስተ ምድር ።
ወኮነ ዘክልኤቱ አሕባል መስፈርት በሞት ወ ክልኤቱ አሕባል መስፈርተ ዘሐይወ ወበዝ ኮኑ ሞአብ ለዳዊት አግብርተ እለ ያገብኡ ጸባሕተ ።
ወቀተሎ ዳዊት ለአድርዐዛር ወልደ ራዓም ንጉሠ ሱባ እንዘ የሐውር ከመ ያብጽሕ እዴሁ ላዕለ ፈለገ አፍራጦን ።
ወረክበ ዳዊት ዓሠርቱ ወሰብዓቱ ምእት ሰረገላተ አፍራስ ወክልኤቱ እልፍ ዕደው አጋር ወነሠቶ ዳዊት ለኵሉ ውእቱ ሰረገላት ወአትረፈ ሎቱ እምውስቴቶሙ ምእት ሰረገላት ።
ወመጽኡ ሶርያ ዘደማስቆ ይርድእዎ ለአድርዐዛር ንጉሠ ሱባ ወቀተሎሙ ዳዊት ለሶርያ ክልኤቱ እልፍ ወዕሥራ ምእት ብእሴ ።
ወሤመ ዳዊት ነባሬ ውስተ ሶርያ ዘደማስቆ ወኮኑ ሶርያ አግብርተ ለዳዊት እለ ያገብኡ ጸባሕት ወያድኅኖ እግዚአብሔር ለዳዊት በኀበ ሖረ ።
ወነሥአ ዳዊት መዛግሕተ አልባሲሆሙ ዘወርቅ ዘገብረ ለሰብኡ አድርዓዛር ንጉሠ ሱባ ወወሰዶ ኢየሩሳሌም ።
ወእምነ መስብቅኒ ነሥአ ዳዊት ንጉሥ እምነ ኅሩያት አህጉረ አድርዓዛር ብርተ ብዙኀ ጥቀ ወቦቱ ገብረ ሰሎሞን ባሕረ እንተ ብርት ወአዕማደኒ ወመዓክክተኒ ወኵሎ ንዋየኒ ።
ወሰምዐ ታይ ንጉሠ ሔማት ከመ ቀተለ ዳዊት ኵሎ ኀይለ አድርዓዛር ።
ወለአኮ ታይ ለኢያዱራን ወልዱ ኀበ ዳዊት ንጉሥ ይዜንዎ በእንተ ሰላም እስመ ፀብኦ ወቀተሎ ለአድርዓዛር ወፈነወ ምስሌሁ ንዋየ ወርቅ ወንዋየ ብሩር ወንዋየ ብርት ።
ወገብረ ዳዊት ስመ ወበግብእቱ አዘዞሙ ዳዊት ለኤዶምያ በጌቤሌም እልፍ ወሰማኒያ ምእት ።
ወሤሞሙ ውስተ ኤዶምያ ይዕቀብዋ ለኵላ ኤዶምያ ወኮኑ ኵሎሙ ሰብአ ኤዶምያ አግብርተ ለዳዊት ንጉሥ ወያድኅኖ እግዚአብሔር ለዳዊት በኵለሄ ኀበ ሖረ ።
ወነግሠ ዳዊት ላዕለ ኵሉ እስራኤል ወዳዊትሰ ይንብር ፍትሐ ወጽድቀ በውስተ ኵሉ ሕዝብ ።
ወኢዮአብ ወልደ ሱርህያ ላዕለ ሰራዊት ወኢዮሳፍጥ መዘክር ።
ወሳዶቅ ወልደ አኪጦብ ወአብያታር ወልደ አኪሜሌክ ካህናት ወአሳ ጻሓፊ ወአሌኔያ ወልደ አሚናዳብ መካሪ ።
ወኬልቲ ወፌልቲ ደቀ ዳዊት ሊቃናት እሙንቱ ።
ወስእነ ዮሴፍ ተዐግሶ እንዘ ኵሉ ይቀውም ቅድሜሁ ወይቤ ዮሴፍ ያሰስሉ ኵሎ ሰብአ እምቅድሜየ ወአውፅኡ ኵሎ እምቅድሜሁ ።
ወአልቦ ዘተርፈ ህየ ኀበ ዮሴፍ ሶበ ይትአመር ምስለ አኀዊሁ ።
ወጸርሐ ወበከየ ወሰምዑ ኵሉ ግብጽ ወተሰምዐ በቤተ ፈርዖንሂ ።
ወይቤሎሙ አነ ውእቱ ዮሴፍ እኁክሙ ሕያውኑ ዓዲሁ አቡነ ወኢክህሉ አውሥኦቶ እስመ ደንገፁ ።
ወይቤሎሙ ዮሴፍ ለአኀዊሁ ቅረቡ ኀቤየ ወቀርቡ ኀቤሁ ወይቤሎሙ ዮሴፍ አነ ውእቱ እኁክሙ ዮሴፍ ዘሤጥክምዎ ብሔረ ግብጽ ።
ወይእዜኒ ኢትፍራህ አዕይንቲክሙ እስመ ሤጥክሙኒ ዝየ እስመ ለሕይወት ፈነወኒ እግዚአብሔር ቅድሜክሙ ።
እስመ ናሁ ክልኤቱ ዓመት ኀለፈ ዘረኃብ ላዕለ ምድር ወዓዲ ሀሎ ኀምስቱ ዓመት ዘአልቦ ዘየኀርስ ።
ወፈነወኒ እግዚአብሔር ቅድሜክሙ ከመ ትሕየዉ ወትትረፉ ዲበ ምድር ከመ እሴሲክሙ ።
ወይእዜኒ አኮ አንትሙ ዘፈነውክሙኒ ዳእሙ እግዚአብሔር ወረሰየኒ ወልዶ ለፈርዖን ።
ወእግዚአ ለኵሉ ቤቱ ወመልአከ ለኵሉ ግብጽ ።
ወይእዜኒ ሑሩ ንግርዎ ለአቡየ ፍጡነ ወበልዎ ከመዝ ይቤ ወልድከ ዮሴፍ እግዚአብሔር ረሰየኒ እግዚአ ለኵሉ ብሔረ ግብጽ ወረድ እንከ ።
ፍጡነ ነአ ወኢትንበር ህየ ።
ወተኀድር ውስተ ምድረ ጌሴም ዘዓረብአ ወትሄሉ ቅሩብየ አንተ ወደቂቅከ ወአባግዒከ ወአልህምቲከ ወኵሉ ዘብከ ።
ወእሴስየከ በህየ እስመ ዓዲ ሀሎ ኀምስቱ ዓመት ዘረኃብ ከመ ኢትሙት አንተ ወኵሉ ዘአጥረይከ ።
ወናሁ ትሬእዩ በአዕይንቲክሙ ወብንያምኒ ርእየ በአዕይንቲሁ እኁየ ከመ ለሊየ ተናገርኩክሙ በአፉየ ።
ወዜንውዎ ለአቡየ ኵሎ ክብርየ ዘብሔረ ግብጽ ኵሎ ዘርኢክሙ ወአፍጥኑ አምጽኦቶ ለአቡየ ዝየ ።
ወሐቀፎ ክሳዶ ለብንያም እኁሁ ወበከየ ላዕሌሁ ወብንያምሂ በከየ ላዕለ ክሳዱ ።
ወሰዐሞሙ ለኵሎሙ ወበከየ ላዕሌሆሙ ወእምድኅረዝ ተናገርዎ አኀዊሁ ።
ወተሰምዐ ነገሩ በቤተ ፈርዖን ወይቤሉ አኀዊሁ ለዮሴፍ መጽኡ ወተፈሥሐ ፈርዖን ወኵሉ ሰብኡ ።
ወይቤሎ ፈርዖን ለዮሴፍ በሎሙ ለአኀዊከ ምልኡ ንዋያቲክሙ ወሑሩ ብሔረ ከናአን ።
ወንሥእዎ ለአቡክሙ ወለኵሉ ንዋይክሙ ወንዑ ኀቤየ ወእሁበክሙ እምኵሉ በረከተ ግብጽ ወትበልዑ አንጕዓ ለምድር ።
ወአንተሰ ከመዝ አዝዞሙ ለአኀዊከ ይንሥኡ ሎሙ ሰረገላተ በብሔረ ግብጽ ለደቂቆሙ ወለአንስቲያሆሙ ወይንሥእዎ ለአቡክሙ ወያምጽእዎ ።
ወኢይምሐኩ ቍስቋሶሙ ወዘርእየት ዐይኖሙ እስመ ኵሉ በረከተ ግብጽ ሎሙ ውእቱ ።
ወገብሩ በከመ ይቤልዎሙ ከማሁ ደቂቀ እስራኤል ወወሀቦሙ ሰረገላተ ዮሴፍ በከመ ይቤ ፈርዖን ንጉሠ ግብጽ ወወሀቦሙ ሥንቆሙ ለፍኖት ።
ወወሀቦሙ ዐራዘ በበ ክልኤቱ ወለብንያምሰ ወሀበ ሠለስቱ ምእት ዲናረ ወኀምስተ ዐራዘ በዘ ያስተባሪ ።
ወለአቡሁኒ ከማሁ ወፈነወ ዐሠርተ አእዱገ ወዘይጸውር እምኵሉ በረከተ ግብጽ ወዐሠርተ አብቅለ እለ ይጸውሩ ሥንቀ አቡሁ ለፍኖት ።
ወፈነዎሙ ለአኀዊሁ ወይቤሎሙ አልቦ ዘትትጋአዙ በፍኖት ።
ወሖሩ ወወፅኡ እምብሔረ ግብጽ ወበጽሑ ምድረ ከናአን ኀበ አቡሆሙ ።
ወዜነውዎ ወይቤልዎ ሕያው ዮሴፍ ወልድከ ወውእቱ መልአክ ለብሔረ ግብጽ ወለኵሉ ወደንገፆ ልቡ ወኢአምኖሙ ።
ወነገርዎ ኵሎ ዘይቤሎሙ ዮሴፍ ወኵሎ ዘተናገሮሙ ወሶበ ርእየ ሰረገላተ ዘፈነወ ዮሴፍ ወሐይዎ ልቡ ወነፍሱ ለያዕቆብ አቡሆሙ ።
ወይቤ ያዕቆብ ዐቢይ ውእቱ ዝንቱ ሊተ እመ ዓዲሁ ሕያው ዮሴፍ ወልድየ አሐውር እርአዮ እንበለ እሙት ።
ወመጽኡ እልክቱ ክልኤቱ መላእክት ውስተ ሶዶም ፍና ሰርክ ወሎጥሰ ሀሎ ይነብር ውስተ አንቀጸ ሶዶም ወሶበ ርእዮሙ ተንሥአ ወተቀበሎሙ ወሰገደ ሎሙ ።
ወይቤሎሙ አጋእስትየ ገሐሡ ኀበ ቤተ ገብርክሙ ወኅድሩ ወተኀፀቡ እገሪክሙ ወትጊሡ ወትሑሩ ፍኖተክሙ ወይቤልዎ አልቦ ነኀድር ውስተ መርሕብኒ ።
ወሰገደ ሎሙ በገጹ ወአገበሮሙ ወግሕሡ ኀቤሁ ወቦኡ ውስተ ቤቱ ወገብረ ሎሙ ዳፍንተ ናእተ ወአስተዮሙ ወበልዑ ።
ወእንበለ ይስክቡ ሰብአ ለይእቲ ሀገር ዐገትዋ ለቤቶሙ ኵሉ ሕዝቦሙ ኅቡረ ንኡሶሙ ወዐቢዮሙ ።
ወጸውዕዎ ለሎጥ ወይቤልዎ አይቴ እሙንቱ ዕደው እለ ቦኡ ኀቤከ ሌሊተ አውጽኦሙ ኀቤነ ከመ ንግበሮሙ ።
ወወፅአ ኀቤሆሙ ሎጥ ኀበ ኆኅት ቅድሜሆሙ ወዐጸወ ኆኅተ እምድኅሬሁ ።
ወይቤሎሙ ሐሰ ለክሙ አኀዊየ ኢታሕሥሙ ላዕለ እሉ ።
ናሁ ብየ ክልኤ አዋልደ እለ ኢያአምራ ብእሴ ወአውፅኦን ሎሙ ወይቤሎሙ ነዮን ወግበርዎን ዘከመ ይኤድመክሙ ።
ወባሕቱ ላዕለ እሉ ዕደው ኢትግበሩ ምንተኒ ዐመፃ እለ ቦኡ ታሕተ ጽላሎተ ቤትየ ።
ወይቤልዎ ሑር ከሐክ ቦእከ ከመ ትኅድር ወአኮ ከመ ትኰንነነ ።
ወይእዜኒ ኪያከ ንሣቂ ፈድፋደ እምነ እልክቱ ወተኀየልዎ ለውእቱ ብእሲ ፈድፋደ ወቀርቡ ከመ ይስብርዋ ለኆኅት ።
ወአውጽኡ እደዊሆሙ እልክቱ ዕደው ወሰሐብዎ ለሎጥ ወአብእዎ ኀቤሆሙ ውስተ ቤተ ወዐጸዉ ኆኅተ ።
ወለእልክቱሰ ዕደው እለ ሀለው ቅድመ ኆኅቱ ለውእቱ ቤት አዕወርዎሙ አዕይንቲሆሙ ለንኡሶሙ ወለዐቢዮሙ ወሰርሑ እንዘ የኀሥሥዎ ለውእቱ ኆኅት ወኀጥእዎ ።
ወይቤልዎ ለሎጥ ቦኑ ዘብከ ታእኃ በዝየ አው ታሕማ ወእመሂ ደቀ ወአዋልደ ወለእመቦ ዘብከ ዐርከ ዘታአምር ውስተዝ ሀገር አውፅኦሙ እምነ ዝንቱ መካን ።
እስመ ናማስኖ ንሕነ ለዝንቱ መካን እስመ ዐብየ ገዓሮሙ ቅድመ እግዚአብሔር ወፈነወነ ከመ ንደምስሶ ።
ወወፅአ ሎጥ ኀበ ተሕማሁ እለ ነሥእዎን ለክልኤሆን አዋልዲሁ ወይቤሎሙ ተንሥኡ ወፃኡ እምነ ዝንቱ ሀገር ።
እስመ ይደመስሶ እግዚአብሔር ለዝንቱ ሀገር ወመስሎሙ ለታሕማሁ ከመ ዘበስላቅ ይቤሎሙ ።
ወሶበ ኮነ አፈ ጽባሕ አኀዙ ያጐጕእዎ ለሎጥ መላእክት ወይቤልዎ ተንሥእ ወንሣእ ክልኤሆን አዋልዲከ ወብእሲተከ ወፃእ ከመ አንተኒ ኢትሙት በኀጢአቶሙ ለዝንቱ ሀገር ።
ወአኀዝዎ በእዴሁ እልክቱ ዕደው ወበእደወ ብእሲቱ ወክልኤሆን አዋልዲሁ እስመ ምሕኮሙ እግዚአብሔር ።
ወይቤልዎ ሶበ አውጽእዎ አፍአ ደኀን ወአድኅን ነፍሰከ ወኢትነጽር ድኅሬከ ወኢትቁም ውስተ አድያሚሃ ውስተ ደብራ አድኅን ርእሰከ ከመ ኢትርከብከ ለከኒ እኪት ።
ወይቤሎሙ ሎጥ ብቍዑኒ አጋእስትየ ።
እስመ ረከብኩ ምሕረተ ቅድሜከ ወአዕበይካ ለምሕረትከ ምስሌየ ከመ ታሕይዋ ለነፍስየ አንሰ ኢይክል አድኅኖ ርእስየ ውስተ ደብር ከመ ኢትርከበኒ እኪት ወእመውት ።
ወናሁ ዛቲ ሀገር ቅርብት ይእቲ ወንስቲት እሩጽ ህየ ወአድኅን ርእስየ ወኢኮነት ንስቲተ እምከመ ድኅነት ነፍስየ ።
ወይቤሎ ናሁ አድኀንክዎ ለገጽከ ወበከመ ትቤ ኢይገፈትአ ለይእቲ ሀገር እንተ በእንቲአሃ ነበብከኒ ።
አፍጥን እንከ ወአድኅን ርእሰከ በህየ ወበእንተ ዝንቱ ተሰምየት ይእቲ ሀገር ሴጎር ።
ወአዝነመ እግዚአብሔር ላዕለ ሶዶም ወጎሞር እሳተ ወትየ እምኀበ እግዚአብሔር እምሰማይ ።
ወገፍትኦን ለእማንቱ አህጉር ወለአድያሚሆን ምስለ ኵሎሙ እለ ይነብሩ ውስተ አህጉሪሁ ወለዘርአ ምድሮሙ ።
ወነጸረት ብእሲተ ሎጥ ድኅሬሃ ወኮነት ሐውልተ ጼው ።
ወጌሠ አብርሃም ውስተ ዝኩ መካን በኀበ ቆመ ቅድመ እግዚአብሔር ።
ወነጸረ ላዕለ ገጸ ሶዶም ወጎሞር ወላዕለ ኵሉ አድያሚሃ ወሶበ ይሬኢ ወናሁ የዐርግ ነድ እምነ ምድር ከመ ጢሰ እቶን ።
ወኮነ ሶበ ደምሰሶን ለኵሉ አህጉር ወለኵሉ አድያሚሃ ወተዘከሮ እግዚአብሔር ለአብርሃም ።
ወአውፅኦ ለሎጥ እማእከለ ሙስና ወሶበ ደምሰሶን እግዚአብሔር ለእማንቱ እለ ውስቴቶን የኅድር ።
ወዐርገ ሎጥ እምነ ሴጎር ውስተ ደብር ጐየ ሎጥ ውእቱ ወክልኤ አዋልዲሁ ምስሌሁ እስመ ፈርሀ ነቢረ ውስተ ሴጎር ወነበረ ውስተ በአት ውእቱ ወክልኤ አዋልዲሁ ።
ወትቤላ እንተ ትልህቅ ለእንተ ትንእስ ናሁ አቡነ አረጋይ ውእቱ ወአልቦ ሰብእ ዘይበውእ ኀቤነ ከመ ይትዋለድ ውስተ ኵሉ ምድር ።
ንዒ ናስትዮ ወይነ ለአቡነ ወንስክብ ኀቤሁ ወናቅም ዘርአ እምነ አቡነ ።
ወአስተያሁ ወይነ ለአቡሆን ወበይእቲ ሌሊት ወቦአት እንተ ትልህቀ ወሰከበት ምስሌሁ ለአቡሃ በይእቲ ሌሊት ወኢያእመረ በሰኪቦታ ወበተንሥኦታ ።
ወእምዝ ትቤላ እንተ ትልህቅ ለእንተ ትንእስ ናሁ ሰከብኩ ምስለ አቡነ ትማልም ናስትዮ ካዕበ ወይነ ወስክቢ ምስሌሁ በዛቲ ሌሊት ወናቅም ዘርአ እምአቡነ ።
ወአስተያሁ ወይነ በይእቲ ሌሊት ወቦአት እንተ ትንእስ ወሰከበት ምስለ አቡሃ ወኢያእመረ በሰኪቦታ ወበተንሥኦታ ።
ወፀንሳ ክልኤሆን አዋልዲሁ ለሎጥ እምአቡሆን ።
ወወለደት እንተ ትልህቅ ወልደ ወሰመየቶ ስሞ ሞአብ ዘእምአቡየ ብሂል ወውእቱ ኮነ አቡሆሙ ለሞአቢያን እስከ ዛቲ ዕለት ።
ወወለደት እንተ ትንእስኒ ወልደ ወሰመየቶ ዐሞን እንዘ ትብል ደቂቀ ዘመድየ ወውእቱ አቡሆሙ ለዐማኒጦን እስከ ዮም ።
ወኮነ እምድኅረ ዝንቱ መዋዕል አመከሮ እግዚአብሔር ለአብርሃም ወይቤሎ አብርሃም አብርሃም ወይቤ ነየ አነ ።
ወይቤሎ ንሥኦ ለወልድከ ዘታፈቀር ይስሐቅሃ ወሑር ውስተ ደብር ላዕላይ ወአዕርጎ ኀቤየ ወሡዖ ውስተ ደብር አሐዱ ዘእቤለከ ።
ወተንሥአ አብርሃም በጽባሕ ወረሐነ አድጎ ወነሥአ ክልኤተ ደቆ ወይስሐቅሃኒ ወልዶ ወሠጸረ ዕፀወ ለመሥዋዕት ።
ወተንሥአ ወሖረ ወበጽሐ በጊዜሃ ውስተ ውእቱ መካን ኀበ ይቤሎ እግዚአብሔር በሣልስት ዕለት ።
ወይቤሎሙ አብርሃም ለደቅ ንበሩ ዝየ ምስለ አድግ ወአነ ወወልድየ ንሑር እስከ ዝየ ወሰጊደነ ንገብእ ኀቤክሙ ።
ወነሥአ አብርሃም ዕፀወ መሥዋዕት ወአጾሮ ለይስሐቅ ወልዱ ወነሥአ እሳተኒ ውስተ እዴሁ ወመጥባሕተኒ ወሖሩ ክልኤሆሙ ኅቡረ ።
ወይቤሎ ይስሐቅ ለአብርሃም አቡሁ አባ ወይቤሎ ምንት ውእቱ ወልድየ ወይቤሎ ናሁ ዕፅ ወእሳትኒ አይቴ ሀሎ በግዑ ለመሥዋዕቱ ።
ወይቤሎ አብርሃም እግዚአብሔር ይሬኢ ሎቱ በግዖ ለመሥዋዕት ወልድየ ወሖሩ ኅቡረ ።
ወበጽሑ ውስተ ውእቱ መካን ዘይቤሎ እግዚአብሔር ወነደቀ አብርሃም መሥዋዕተ በህየ ወወደየ ዕፀኒ ።
ወአዕቀጾ ለይስሐቅ ወልዱ ወአስከቦ በከብዱ ላዕለ ምሥዋዕ መልዕልተ ዕፀው ።
ወአልዐለ እዴሁ አብርሃም ከመ ይንሣእ መጥባሕተ ወይሕርዶ ለወልዱ ።
ወጸውዖ እግዚአብሔር አምላክ ለአብርሃም ወይቤሎ አብርሃም አብርሃም ወይቤ ነየ አነ ።
ወይቤሎ ኢትደይ እዴከ ላዕለ ወልድከ ወአልቦ ዘትገብር ቦቱ ወኢምንተኒ ።
ይእዜ አእመርኩ ከመ ትፈርሆ ለእግዚአብሔር አንተ ወኢምሕከ ለወልድከ ዘታፈቅር እምኔየ ።
ወሶበ ነጸረ አብርሃም ወይሬኢ ናሁ አሐዱ በግዕ ወእኁዝ በአቅርንቲሁ በዕፀ ሳቤቅ ።
ወሖረ አብርሃም ወነሥኦ ወሦዖ ህየንተ ይስሐቅ ወልዱ ።
ወሰመዮ አብርሃም ለውእቱ መካን ርእየ እግዚአብሔር ከመ ይበሉ ዮም ውስተ ደብረ እግዚአብሔር ርእየ ።
ወጸውዖ መልአከ እግዚአብሔር ለአብርሃም ደግመ እምሰማይ ።
ወይቤሎ መሐልኩ በርእስየ ይቤ እግዚአብሔር እስመ ገበርኮ ለዝንቱ ነገር ወኢምሕካሁ ለወልድከ ዘታፈቅር እምኔየ ።
ከመ ባርኮ እባርከከ ወአብዝኆ አስተባዝኀከ ለዘርእከ ከመ ኮከበ ሰማይ ወከመ ኆጻ ዘውስተ ድንጋገ ባሕር ወይትዋረሱ ዘርእከ አህጉረ ፀር ።
ወይትባረኩ በዘርእከ ኵሉ አሕዛበ ምድር እስመ ሰማዕከ ቃልየ ።
ወገብአ አብርሃም ኀበ ደቁ ወተንሥኡ ወሖሩ ኅቡረ ኀበ ዐዘቅተ መሐላ ።
ወኮነ እምድኅረ ዝንቱ ነገር ዜነውዎ ለአብርሃም ወይቤልዎ ወለደት ወልደ ሜልካ ለናኮር ለእኁከ ።
ሆካስ በኵራ ወበዋክሴን እኁሁ ወቃማኤል አቡሆሙ ለሶርያ ።
ወከዛት ወኢዛራው ወፈልዘር ወዮፋት ወባቱኤል ።
ዘወለዳ ለርብቃ እሉ ደቂቅ እለ ወለደት ሜልካ ለናኮር እኁሁ ለአብርሃም ።
ወዕቀብቱ ርሔማ ወለደቶ ለቃዐት ወለገአም ወጦኮ ወሞካ ።
ወሶበ ርእየት ራሔል ከመ ኢትወልድ ለያዕቆብ ቀንአት ላዕለ ልያ እኅታ ወትቤሎ ለያዕቆብ ሀበኒ ውሉደ ወእማእኮ እመውት ።
ወተምዕዓ ያዕቆብ ለራሔል ወይቤላ ከመ እግዚአብሔርኑ እከውነኪ አነ ዘከልአኪ ፍሬ ከርሥኪ ።
ወትቤሎ ራሔል ነያ አመትየ ባላ ሑር ባእ ኀቤሃ ወትለድ ዲበ አብራኪየ ወእትወለድ አነሂ እምኔሃ ።
ወወሀበቶ ባላሃ ትኩኖ ብእሲቶ ወቦአ ያዕቆብ ኀቤሃ ።
ወፀንሰት ባላ ወወለደት ወልደ ለያዕቆብ ።
ወትቤ ራሔል ፈትሐ ሊተ እግዚአብሔር ወሰምዐኒ ቃልየ ወወሀበኒ ወልደ ወበእንተዝ ሰመየቶ ስሞ ዳን ።
ወፀንሰት ዓዲ ባላ አመተ ራሔል ወወለደት ዓዲ ካልአ ወልደ ለያዕቆብ ።
ወትቤ መጠቀኒ እግዚአብሔር ወመሴልክዋ ለእኅትየ ወኀየልክዋ ወሰመየቶ ስሞ ንፍታሌም ።
ወሶበ ርእየት ልያ ከመ ኢወለደት ወኀደገት ወሊደ ነሥአታ ለዘለፋ አመታ ወወሀበቶ ለያዕቆብ ትኩኖ ብእሲተ ።
ወፀንሰት ዘለፋ ለያዕቆብ ወወለደት ወልደ ።
ወትቤ ልያ አብፃዕኩ አነኒ ወሰመየት ስሞ ጋድ ።
ወፀንሰት ዓዲ ዘለፋ ወወለደት ለያዕቆብ ።
ወትቤ ልያ ብፅዕት አነ ወያስተበፅዓኒ አንስት ወሰመየት ስሞ አሴር ።
ወሖረ ሩቤል በመዋዕለ ማእረረ ስርናይ ወረከበ ኮለ ሐቅል በገዳም ወአምጽአ ላቲ ለእሙ ወትቤላ ራሔል ለልያ ሀብኒ ኮለ ሐቅል ዘወልድኪ ።
ወትቤ ልያ ኢአከለኪኑ ዘነሣእክኒ ምትየ ወዓዲ ትፈቅዲ ትንሥእኒ ኮለሂ ዘወልድየ ወትቤላ ራሔል ለልያ አኮ ከማሁ ለይቢት ዮም ኀቤኪ በእንተ ኮለ ሐቅል ዘወልድኪ ወወሀበታ ።
ወአተወ ያዕቆብ እምሐቅል ፍና ሰርክ ወተቀበለቶ ልያ ፍና ሰርክ ወትቤሎ ኀቤየ ትበይት ዮም እስመ ተሣየጥኩከ በኮለ ሐቅል ዘወልድየ ወቤተ ኀቤሃ በይእቲ ሌሊት ።
ወሰምዓ እግዚአብሔር ለልያ ወፀንሰት ወወለደት ወልዶ ኃምሰ ።
ወትቤ ልያ ወሀበኒ እግዚአብሔር ዐስብየ እስመ ወሀብክዋ ኮለ ሐቅል ዘወልድየ ወሰመየቶ ስሞ ይሳኮር ዐስብ ብሂል ።
ወፀንሰት ዓዲ ልያ ወወለደት ወልደ ለያዕቆብ ሳድሰ ።
ወትቤ ልያ ፈትሐ ሊተ እግዚአብሔር ፍትሐ ሠናየ እምዮምሰ እንከሰ ያፈቅረኒ ምትየ እስመ ወለድኩ ሎቱ ስድስተ ደቂቀ ወሰመየት ስሞ ዛቡሎን ።
ወእምዝ ወለደት ወለተ ወሰመየታ ዲና ።
ወተዘከራ እግዚአብሔር ለራሔል ወፈትሐ ማሕፀና ።
ወፀንሰት ወወለደት ወልደ ለያዕቆብ ወትቤ አውፅአ እግዚአብሔር እምላዕሌየ ዝንጓጔየ ።
ወሰመየቶ ስሞ ዮሴፍ ወትቤ ይዌስከኒ እግዚአብሔር ወልደ ካልአ ።
ወሶበ ወለደት ራሔል ዮሴፍሃ ወይቤሎ ያዕቆብ ለላባ ፈንወኒ ከመ እሑር ብሔርየ ወውስተ ምድርየ ።
ወሀበኒ ደቂቅየ ወአንስቲያየ ዘበእንቲአሆን ተቀነይኩ ለከ ለሊከ ታአምር ከመ ተቀነይኩ ለከ ።
ወይቤሎ ላባ ለእመ ረከብኩ ሞገሰ በቅድሜከ እስመ አእመርኩ ከመ ባረከኒ እግዚአብሔር በእንቲአከ ።
ፍልጥ ሊተ ዐስበከ ዘእሁበከ ።
ወይቤሎ ያዕቆብ ዘከመ ተቀነይኩ ለከ ኢታአምርኑ ወሚመጠን እሙንቱ እንስሳከ ዘኀቤየ ።
እስመ ኅዳጥ ረከብክዎን ወመልአ ወበዝኃ ወባረኮን እግዚአብሔር በእግረ ዚአየ ወይእዘኒ ማእዜኑመ እገብር አንሰ ቤተ ለርእስየ ።
ወይቤሎ ላባ ምንተ አሀብከ ወይቤሎ ያዕቆብ አልቦ ዘተሀበኒ ለእመ ገበርከ ሊተ ዘንተ ነገረ እርዒ ካዕበ አባግዒከ ወአዐቅብ ።
ወይኅልፍ ኵሉ አባግዒከ ዮም ወፍልጥ እምውስቴቱ ኵሎ በግዐ ዘጸዐዳ ጸጐሩ ወኵሎ ጸዐዳ ወዘኰሠኰሥ ሕብሩ ወፍጥረቱ ይኩነኒ ዐስብየ ።
ወኵሉ ዘኢኮነ ኰሠኰሠ ወዘኢኮነ ጸዐዳ ፍጥረቱ ለከ ይኩን ውእቱ ።
ወይቤሎ ላባ ይኩን በከመ ትቤ ።
ወፈለጠ በይእቲ ዕለት አብሓኰ አባግዕ ወዘኰሠኰሥ ወዘጸዐዳ ወኵሎ አብሓኰ አጣሊ ወዘኰሠኰሥ ወዘጸዐዳ ወዘቀዪሕ ሕብሩ ወወሀበ ለደቂቁ ።
ወርሕቀ ምሕዋረ ሠሉስ ማእከሎሙ ወማእከለ ያዕቆብ ወያዕቆብሰ ይሬዒ አባግዐ ላባ ዘተርፈ ።
ወነሥአ ሎቱ ያዕቆብ በትረ ዘልብን ሐመልሚለ ወዘከርካዕ ዐቢየ ወለሐጸ ያዕቆብ ወአሰሰሎ ኀመልሚሎ ወአስተርአየ ጻዕዳሆን ለእማንቱ አብትር እለ ለሐጸ ።
ወወደዮን ለእማንቱ አብትር ውስተ ገብላት ዘምስታየ ማይ ከመ ሶበ መጽአ እማንቱ አባግዕ ይስተያ ቅድሜሆን ይኩና እማንቱ አብትር ።
ወሶበ መጽአ እማንቱ አባግዕ ይስተያ ይፀንሳ በአርአያሆን ለእማንቱ አብትር ።
ወሶበ መጽአ ወሰትያ ፀንሳ በአርአያሆን ለእማንቱ አብትር ወወለዳ እማንቱ አባግዕ ጸዐዳ ወዘሕብረ ሐመድ ወኰሠኰሠ ።
ወቢጸ ተባዕት አባግዒሁ ፈለጠ ያዕቆብ ወአቀሞን ቅድመ አብሓኵ ጸዐዳ ወዘሕብረ ጸዐዳ ወፈለጠ መራዕየ እንተ ባሕቲቱ ወኢደመሮን ውስተ አባግዐ ላባ ።
ወእምዝ እንከ አመ መዋዕሊሁ በዘ ቦቱ ይፀንሳ እማንቱ አባግዕ ይሠይሞን ያዕቆብ ለእማንቱ አብትር ቅድመ አባግዕ ውስተ ገብላት ከመ ይፅነሳ በአርአያሆን ለእማንቱ አብትር ።
ወእምከመ ወለዳ እማንቱ አባግዕ ኢይሠይሞን እንከ ወኮና ኵሉ ዘቦቱ ትእምርተ ለያዕቆብ ወዘአልቦ ትእምርተ ለላባ ።
ወብዕለ ያዕቆብ ጥቀ ፈድፋደ ወአጥረየ ብዙነ እንስሳ ወአልህምተ ወአግብርተ ወአእማተ ወአግማለ ወአእዱገ ።
ወኮነ እምድኅረ ዝንቱ ነገር አበሱ ሊቀ ቀዳሕያን ወሊቀ ኀባዝያን ለንጉሠ ግብጽ ለእግዚኦሙ ።
ወተምዐ ላዕለ ክልኤሆሙ ሊቀ ኅጽዋኒሁ ።
ወወደዮሙ ቤተ ሞቅሕ ውስተ መካን ኀበ ሀሎ ዮሴፍ ሊቀ ዐቀብተ ሞቅሕ ወአንበሮሙ ውስተ ሞቅሕ ።
ወሐለሙ ሕልመ ክልኤሆሙ በአሐቲ ሌሊት አሐዱ አሐዱ እምኔሆሙ ርእዩ ሕልሞሙ ሊቀ ቀዳሕያን ወሊቀ ኀባዝያኑ ለንጉሠ ግብጽ እለ ሀለዉ ውስተ ቤተ ሞቅሕ ።
ወቦአ ዮሴፍ ኀቤሆሙ ወርእዮሙ ትኩዛን ።
ወተስእሎሙ ዮሴፍ ወይቤሎሙ ምንትኑ ሕዙናን ገጽክሙ ዮም ።
ወይቤልዎ ሐለምነ ሕልመ ወኀጣእነ ዘይፌክር ለነ ወይቤሎሙ ዮሴፍ አኮኑ ዘእግዚአብሔር ወሀቦ ይፌክር ሕልመ ወይእዜኒ ንግሩኒ ።
ወነገሮ ሊቀ ቀዳሕያን ሕልሞ ለዮሴፍ ወይቤሎ እሬኢ በሕልምየ ሐረገ ወይን ቅድሜየ ።
ወውስተ ውእቱ ሐረግ ሠረጸ ሠለስቱ አዕጹቂሁ ወአውፅአት አስካለ ።
ወጽዋዑ ለፈርዖን ውስተ እዴየ ወነሣእክዎ ለውእቱ አስካል ወዐጸርክዎ ውስተ ጽዋዑ ለፈርዖን ወመጠውክዎ ።
ወይቤሎ ዮሴፍ ዝንቱ ውእቱ ፍካሬሁ እሉ ሠለስቱ አስካል ሠላስ መዋዕል እማንቱ ።
ወእስከ ሠላስ መዋዕል ይዜከረከ ፈርዖን ሢመተከ ወያገብአከ ውስተ ሊቀ ቀዳሕያን ወትሜጥዎ ጽዋዐ ለፈርዖን በእዴከ ከመ ቀዲሙ ሢመትከ አመ ውስተ ቀዳሕያን አንተ ።
ወተዘከረኒ አመ አሠነየ ላዕሌከ ወግበር ምሕረተ ላዕሌየ ወአዘክሮ ለፈርዖን በእንቲአየ ወአውፅአኒ እምነ ቤተ ሞቅሕ ።
እስመ ሰረቁኒ ጽሚተ እምብሔረ ዕብራዊያን ወበዝየኒ በዘ አልቦ ዘገበርኩ ወደዩኒ ውስተ ሞቅሕ ።
ወሶበ ርእየ ሊቀ ኀባዝያን ከመ ጽድቀ ፈከረ ሎቱ ይቤሎ ለዮሴፍ አነሂ ርኢኩ ከመዝ በሕልምየ እሬኢ ሠለስተ አክፋረ ውስተ ርእስየ ።
ወውስተ ዝክቱ ሠለስቱ አክፋር ሀሎ ላዕሌሁ ኵሉ ዘመደ መብልዕ ዘይበልዕ ፈርዖን ንጉሠ ግብጽ ወበልዖ አዕዋፍ በውስተ ከፈር ዘውስተ ርእስየ ።
ወአውሥአ ዮሴፍ ወይቤሎ ዝንቱ ውእቱ ፍካሬሁ ለሕልምከ እሉ ሠለስቱ አክፋር ሠለስቱ መዋዕል እማንቱ ።
እስከ ሠላስ መዋዕል ይመትር ፈርዖን ርእሰከ ወይሰቅለከ ውስተ ዕፅ ወይበልዓ አዕዋፈ ሰማይ ሥጋከ እምኔከ ።
ወኮነ በሣልስት ዕለት ዕለተ ተወልደ ፈርዖን ገብረ በዓለ ለሰብኡ ወተዘከሮ ሢመቶ ለሊቀ ቀዳሕያን ወሢመቶ ለሊቀ ኅባዝያን በማእከለ ሰብእ ።
ወአግብኦ ለሊቀ ቀዳሕያን ውስተ ሢመቱ ወመጠዎ ጽዋዐ ውስተ እዴሁ ለፈርዖን ።
ወለሊቀ ኀባዝያንሰ ሰቀሎ ውስተ ዕፅ በከመ ፈከረ ሎቱ ዮሴፍ ።
ወይቤሎ ይሁዳ በሰማዕት አስምዐ ለነ ውእቱ ብእሲ ባዕለ ብሔር ወይቤለነ ኢትሬእዩ እንከ ገጽየ ለእመ ኢመጽአ እኁክሙ ዘይንእስ ምስሌክሙ ።
ወለእመሰ ትፌንዎ ለእኁነ ምስሌነ ነሐውር ወንሣየጥ ለከ እክለ ።
ወለእመሰ ኢትፌንዎ ለእኁነ ምስሌነ ኢነሐውር እስመ ይቤለነ ውእቱ ብእሲ ገጽየ ኢትሬእዩ እንከ ለእመ ኢያምጻእክምዎ ምስሌክሙ ለእኁክሙ ዘይንእስ ።
ወይቤሎሙ እስራኤል ምንትኑ ዛቲ እኪት ዘገበርክሙ ላዕሌየ ዘነገርክምዎ ለውእቱ ብእሲ ከመ ብክሙ እኈ ።
ወይቤልዎ እስመ ተስእለነ ብእሲ ፍጥረተነ ወይቤለነ ሀለወኑ አቡክሙ አረጋዊ ሕያውኑ ወቦኑ ዘብክሙ እኈ ።
ወነገርናሁ ዘከመ ተስእለነ ቦኑ አእመርነ ከመ ይብለነ አምጽእዎ ለእኁክሙ ።
ወይቤሎ ይሁዳ ለአቡሁ ፈንዎ ለዝ ሕፃን ምስሌየ ወንትነሣእ ንሑር ከመ ንሕየው ወኢንሙት ንሕነሂ ወጥሪትነሂ ።
ወአነ እትሐበዮ ወኪያየ ኅሥሥ ለእመ ኢያግባእክዎ ኀቤከ ወለእመ ኢያቀምክዎ ቅድሜከ ጊጉየ ኮንኩ ላዕሌከ በኵሉ መዋዕልየ ።
ወሶበ አኮ ዘጐንደይነ ካዕበሰ እምደገምነ ገቢአ ።
ወይቤሎሙ እስራኤል አቡሆሙ ለእመሰ ከመዝ ውእቱ ዝንቱ ነገር ።
ንሥኡ እምፍሬ ምድር ወደዩ ውስተ አኅስሊክሙ ወስዱ ለብእሲ አምኃ ልጥረ ወመዓረ ወዕጣነ ወማየ ልብን ወጠርቤንቶስ ወከርካዕ ።
ወወርቅክሙሰ ካዕበቶ ንሥኡ ምስሌክሙ ዝንቱሂ ዘረከብክሙ በውስተ አኅስሊክሙ ወነሣእክምዎ በኢያእምሮ ኮነ ዮጊ ።
ወንሥእዎ ለእኁክሙሂ ምስሌክሙ ወተንሥኡ ረዱ ኀበ ብእሲ ።
ወአምላኪየ ይሁበክሙ ሞገሰ በኀበ ውእቱ ብእሲ ወያገብእ ለክሙ ለውእቱ እኁክሙ ወለብንያምኒ ወአንሰ ዳእሙ በከመ ኀጣእኩ ውሉደ ኀጣእኩ ።
ወነሥኡ እሙንቱ ዕደው ውእተ አምኃሁ ወወርቆሙኒ ካዕበተ ነሥኡ ምስሌሆሙ ወብንያምሃኒ ወተንሥኡ ወወረዱ ብሔረ ግብጽ ወበጽሑ ቅድሜሁ ለዮሴፍ ።
ወርእዮ ዮሴፍ ለብንያም ምስሌሆሙ ወይቤሎ ለመጋቤ ቤቱ አብኦሙ ለእሉ ሰብእ ውስተ ቤት ወጥባኅ ወአስተዳሉ እስመ ምስሌየ ይመስሑ እሉ ዕደው ወምስሌየ ይበልዑ እክለ መዓልተ ።
ወገብረ ውእቱ ብእሲ በከመ ይቤሎ ዮሴፍ ወአብኦሙ ለእሙንቱ ዕደው ቤተ ዮሴፍ ።
ወሶበ ርእዩ እሙንቱ ዕደው ከመ አብእዎሙ ውስተ ቤተ ዮሴፍ ይቤሉ በእንተ ዝክቱ ወርቅ ዘገብአ ውስተ አኅስሊነ ዘቀዲሙ ይወስዱነ ከመ ይኰንኑነ ወይቅንዩነ ወይንሥኡ እንስሳነ ።
ወመጽኡ ኀበ ውእቱ ብእሲ ዘላዕለ ቤተ ዮሴፍ ወነገርዎ በኆኅተ ቤት ።
ወይቤልዎ ናስተበቍዐከ እግዚኦ ወረድነ ቀዲሙ ንሣየጥ እክለ ።
ወኮነ ሶበ በጻሕነ ለኅዲር ወፈታሕነ አኅስሊነ ረከብነ ወርቀ ውስተ አኅስሊነ ዘዘ ዚአነ ወይእዜኒ ወርቅነሰ አግባእነ ምስሌነ በበ መድሎቱ ።
ወካልአኒ ወርቀ አምጻእነ ምስሌነ በዘ ንሣየጥ እክለ ወኢያእመርነ መኑ ወደዮ ለውእቱ ወርቅ ውስተ አኅስሊነ ።
ወይቤሎሙ ውእቱ ብእሲ ሐሰ ለክሙ ኢትፍርሁ አምላክክሙ ወአምላከ አበዊክሙ አጥዐመክሙ መደፍንተ በውስተ አኅስሊክሙ ወወርቅክሙሰ ሠሚርየ ነሣእኩ ወአውፅኦ ለስምዖንሂ ኀቤሆሙ ።
ወአምጽአ ማየ ለእገሪሆሙ ወወሀበ እክለ ለአእዱጊሆሙ ።
ወአስተዳለዉ አምኃሆሙ እስከ ይበውእ ዮሴፍ መዓልተ እስመ ሰምዑ ከመ በህየ ይመስሕ ።
ወሶበ መጽአ ዮሴፍ ውስተ ቤቱ አምጽኡ ሎቱ አምኃሁ እምዘ ቦሙ ውስተ ቤቶሙ ወሰገዱ ሎቱ በገጾሙ ውስተ ምድር ።
ወተስእሎሙ ዜናሆሙ ወይቤሎሙ ዳኅንኑ አቡክሙ ዝኩ አረጋዊ ዘትቤሉኒ ከመ ዓዲ ሕያው ።
ወይቤልዎ ዳኅን ገብርከ አረጋዊ አቡነ ወዓዲሁ ሕያው ውእቱ ወይቤ ዮሴፍ ቡሩክ ውእቱ ብእሲ ለእግዚአብሔር ወአትሐቱ ርእሶሙ ወሰገዱ ሎቱ ።
ወሶበ ነጸረ ወርእዮ ለብንያም እኁሁ ወልደ እሙ ይቤሎሙ ዝኑ ውእቱ እኁክሙ ዘይንእስ ዘትቤሉ ናመጽኦ ኀቤከ ወይቤልዎ እወ ወይቤሎ ዮሴፍ እግዚአብሔር ይሣሀልከ ወልድየ ።
ወተሀውከ ዮሴፍ አማዕዋቲሁ ወፈቀደ ይብኪ ወቦአ ወሳጢተ ወበከየ ።
ወተኀፅበ ገጾ ወወፅአ ተዐጊሶ ወይቤ አቅርቡ ለነ ኅብስተ ።
ወአቅረቡ ሎሙ እንተ ባሕቲቶሙ ወሎቱኒ እንተ ባሕቲቱ ወለሰብአ ግብጽኒ እለ ይመስሑ እንተ ባሕቲቶሙ ።
እስመ ኢይክሉ ሰብአ ግብጽ በሊዐ እክል ምስለ ዕብራዊያን እስመ ያስቆርርዎሙ ሰብአ ግብጽ ለሰብአ ኖሎት ለኵሎሙ ።
ወነበረ ቅድሜሁ በኵሮሙ ዘይልህቅ ወዘይንእስኒ በነአሳቲሁ ወአንከሩ አሐዱ አሐዱ ምስለ ካልኡ ።
ወነሥኡ ክፍሎሙ በኀቤሁ ዘዘ ዚአሆሙ ወዐብየ ክፍሉ ለብንያም እምነ ዘኵሎሙ ምኀምስተ ዘእልክቱ ወሰትዩ ወሰክሩ ምስሌሁ ።
ወሴምዐ ያዕቆብ ነገሮም ለደቂቀ ላባ ዘይቤሉ ነሥአ ያዕቆብ ኵሎ ንዋየ አቡነ ወእምንዋየ አቡነ አጥረዮ ለዝንቱ ኵሉ ክብር ።
ወርእዮ ያዕቆብ ለላባ ከመ አኮ ከመ ትካት ገጹ ምስሌሁ ።
ወይሌሎ አምላክ እግዚአብሔር ለያዕቆብ ግባዕ ብሔረ አቡከ ወኀበ አዝማዲከ ወእሄሉ ምስሌከ ።
ወጸውዖን ያዕቆብ ለልያ ወለራሔል ውስተ ሐቅል ኀበ ምርዓይ ።
ወይቤሎን ናሁ አነ እሬኢ ገጾ ለአቡክን ከመ ኢኮነ ምስሌየ ከመ ትካት ወአምላኩ ለአቡየ ሀሎ ምስሌየ ።
ታአምራ ከመ በኵሉ ኀይልየ ተቀነይኩ ለአቡክን ።
ወአቡክንሰ አሕዘነኒ ወወለጠ ዐስብየ ዘዐሥሩ አባግዕ ወኢያብሖ እግዚአብሔር ያሕሥም ላዕሌየ ።
ለእመ ይቤለኒ ዘሕብር ይኩን ዐስብከ ወይወልዳ ኵሎን አባግዕ ዘሕብር ወለእመ ይቤለኒ ጻዕዳ ይኩን ዐስብከ ይወልዳ ኵሎን ጸዐዳ ።
ወነሥአ እግዚአብሔር ኵሎ አባግዒሁ ለአቡክን ወወሀበኒዮን ሊተ ።
ወእምዝ አመ ይፀንሳ እሬኢ በአዕይንትየ በሕልም ።
ወናሁ አብሓኵ ዘአባግዕ ወዘአጣሊ የዐርጉ ዲበ አጣሊ ወዲበ አባግዕ ጻዕዳ ወዘሕብርኒ ወዘሕብረ ሐመድ ወኰሠኰሥ ።
ወይቤለኒ መልአከ እግዚአብሔር በሕልም ያዕቆብ ያዕቆብ ወእቤ ነየ አነ ምንትኑ ውእቱ ።
ወይቤለኒ ነጽር በአዕይንቲከ ወርኢ አብሓኵ ዘአጣሊ ወዘአባግዕ የዐርጉ ዲበ አጣሊ ወዲበ አባግዕ ጸዐዳ ወዘሕብርኒ ወዘሕብረ ሐመድ ወዘኰሠኰሥ ።
እስመ ርኢኩ ኵሎ ዘይገብር ላዕሌከ ላባ ።
አነ ውእቱ እግዚአብሔር አምላክከ ዘአስተርአይኩከ በብሔረ እግዚአብሔር በኀበ ቀባእከ ሊተ ሐውልተ ወበህየ በፃእከ ሊተ ብፅአተ ።
ወይእዜኒ ተንሥእ ወሑር ውስተ ብሔር ዘተወለድከ ወእሄሉ ምስሌከ ።
ወአውሥአሁ ወይቤላሁ ቦኑ እንከ ዘብነ ርስተ ቤተ አቡነ ።
አኮኑ ከመ ነኪር ንሕነ በኀቤሁ ወሤጠነ ወበልዐ ሤጠነ ።
ወኵሉ ክብር ዘነሥአ እግዚአብሔር እምቤተ አቡነ ለነ ውእቱ ወለውሉድነ ወይእዜኒ ኵሎ ዘይቤለከ እግዚአብሔር ግበር ።
ወተንሥአ ያዕቆብ ወነሥአ አንስቲያሁ ወደቂቆ ወጸዐኖሙ በአግማል ።
ወነሥአ ኵሎ ንዋዮ ወቍስቋሳቲሁኒ ዘአጥረየ በማእከለ አፍላግ ወኵሎ ዘዚአሁ ወሖረ ኀበ አቡሁ ይስሐቅ ውስተ ምድረ ከናአን ።
ወላባሰ ሖረ ኀበ ይቀርፅ አባግዒሁ ወሰረቀት ራሔል አማልክተ አቡሃ ።
ወያዕቆብሰ ኀብኦ ለላባ ሶርያዊ ወኢያይድዖ ከመ የሐውር ።
ወሖረ ውእቱ ወኵሉ ዘዚአሁ ወዐደወ ፈለገ ወኀደረ ገለዓድ ።
ወዜነውዎ ለላባ ሶርያዊ ከመ ሖረ ያዕቆብ ።
ወነሥኦሙ ላባ ለኵሎሙ አኀዊሁ ወዴገኖሙ ምሕዋረ ሰሙን መዋዕል ወረከቦሙ በደብረ ገለዓድ ።
ወመጽአ እግዚአብሔር ኀበ ላባ ሶርያዊ በሕልም ሌሊተ ወይቤሎ ዑቅ ኢትንብብ ሕሡመ ላዕለ ያዕቆብ ።
ወረከቦ ላባ ለያዕቆብ ወያዕቆብሰ ይተክል ደብተራ ውስተ ደብር ወአቀሞሙ ላባ ለአኀዊሁ ውስተ ደብረ ገለዓድ ።
ወይቤሎ ላባ ለያዕቆብ ምንተ ገበርኩ ጽምሚተ ዘትትኅጥአኒ ወትሰርቀኒ አዋልድየ ከመ ዘበኵናት ፄወዉ ።
ወሶበ ነገርከኒ እምፈነውኩከ በትፍሥሕት ወበሐሤት ወበማሕሌት ወበከበሮ ወመሰንቆ ።
ወሚመ ኢይደልወኒኑ ከመ እስዐም ደቂቅየ ወአዋልድየ ወይእዜሰ ከመ አብድ ገበርከ ።
ወይእዜኒ እምክህልኩ ገቢረ እኩየ ላዕሌከ ወባሕቱ አምላከ አቡከ ይቤለኒ ትማልም ዑቅ ርእሰከ ኢትግበር ሕሡመ ላዕለ ያዕቆብ ።
ወይእዜኒ ሑር እስመ ፌተውከ ከመ ትሑር ቤተ አቡከ ወለምንት ትሰርቀኒ አማልክትየ ።
ወአውሥአ ያዕቆብ ወይቤሎ ለላባ እስመ መስለኒ ዘተሀይደኒ አዋልዲከ ወኵሎ ንዋይየ ።
ወይእዜኒ ርኢ ለእመቦ ዘሀሎ ንዋይከ ኀቤየ ወንሣእ ወቦአ ላባ ወአልቦ ዘረከበ ወኢምንተ ወይቤ ያዕቆብ በኀበ ዘረከብከ አማልክቲከ ኢይሕየው ።
ወናሁ በቅድመ እሎንቱ አኀዊነ ወኢያእመረ ያዕቆብ ከመ ራሔል ሰረቀት ።
ወቦአ ላባ ቤተ ልያ ወኢረከበ ወወፅአ ወቦአ ቤተ ያዕቆብ ወፈተነ ወቦአ ቤተ ክልኤሆን ዕቁባቲሁ ወኢረከበ ወቦአ ቤተ ራሔል ።
ወራሔልሰ ነሥአቶሙ ለአማልክተ አቡሃ ወወደየቶሙ ውስተ ሕንባላተ ገመል ወነበረት ላዕሌሁ ።
ወትቤሎ ለአቡሃ ኢይምሰልከ ዘአስተሐቀርኩከ እግዚእየ እስመ ኢይክል ተንሥኦ ቅድሜከ እስመ ትክት አነ ወፈተነ ላባ ኵሎ ቤታ ለራሔል ወኢረከበ አማልክቲሁ ።
ወተምዐ ያዕቆብ ወተላኰዮ ለላባ ወይቤሎ ምንት አበሳየ ወምንት ጌጋይየ ዘዴገንከኒ ።
ወፈተንከኒ ኵሎ ንዋይየ ምንተ ረከብከ እምነ ቍስቋሰ ቤትከ ናስተአኅዝኑ ቅድመ እሎንቱ አኀዊነ ወይዝልፉ ማእከሌነ ።
ዕሥራ ዓመት ሊተ እንዘ አዐቅብ አባግዒከ ወአጣሌከ ወኢማሕስአ በግዕ ኢበላዕኩ እምነ አባግዒከ ።
ወብላዐ አርዌኒ ኢያምጻእኩ ለከ አነ እፈዲ እምኀቤየ እመኒቦ ዘሰርቀ እመኒ መዓልተ ወእመኒ ሌሊተ ።
ውስተ ጠል እበይት ወነፍጸ ንዋም እምአዕይንትየ ።
ዕሥራ ዓመት ሊተ ዮም ውስተ ቤትከ ዘተቀነይኩ ለከ ዐሠርተ ወአርባዕተ ዓመተ ተቀነይኩ ለከ በእንተ ክልኤ አዋልዲከ ።
ወስድስተ ዓመተ ውስተ አባግዒከ ወረሰይከ ሊተ ዐስብየ ዐሥሩ አባግዐ ።
ሶበ አኮ አምላከ አብርሃም አቡየ ዘሀሎ ምስሌየ ወሶበ አኮ በፍርሀተ ይስሐቅ ዕራቅየ እምፈነውከኒ ወርእየ እግዚአብሔር ጻማሆን ለእደውየ ወገሠጸከ ትማልም ።
ወአውሥአ ላባ ለያዕቆብ ወይቤሎ አዋልድኒ አዋልድየ ወደቂቅኒ ደቂቅየ ወእንስሳሂ እንስሳየ ወኵሉዝ ዘትሬኢ ዘዚአየ ውእቱ ወዘአዋልድየ ።
ምንተ እንከ እሬስዮን ሎንቱ ዮም ወለውሉዶንሂ ዘወለዶ ።
ወይእዜኒ ነዓ ንትማሐል አነ ወአንተ ወይኩን ሰላም ማእከሌየ ወማእከሌከ ።
ወነሥአ ያዕቆብ እብነ ወአቀመ ሐውልተ ።
ወይቤሎሙ ያዕቆብ ለአኀዊሁ አልዱ እብነ ወአለዱ እብነ ወገብሩ ወግረ ወበልዑ ወሰትዩ በኀበ ይእቲ እብነ ወግር ወይቤሎ ላባ ዛቲ እብን ስምዕ ማእከሌየ ወማእከሌከ ዮም ።
ወሰመያ ላባ ወግረ ስምዕ ወያዕቆብኒ ሰመያ ከማሁ ።
ወይቤሎ ላባ ለያዕቆብ ናሁ ዛቲ ሐውልት እንተ አቀውም ስምዕ ማእከሌየ ወማእከሌከ ወበእንተ ዝንቱ ተሰምየ ስማ ወግረ ስምዕ ።
ወራእይ ዘአስተርአየኒ እግዚአብሔር ይርአይ ማእከሌየ ወማእከሌከ እስመ ንትራሐቅ አሐዱ ምስለ ካልኡ ።
ከመ ኢትሣቅዮን ለአዋልድየ ወከመ ኢትንሣእ ብእሲተ ላዕሌሆን ።
ወርኢ ናሁ አልቦ ዘሀሎ ምስሌነ ።
እመኒ ኢዐደውኩ ኀቤከ ዛቲ ወግር ወዛቲ ሐውልት ትትልወኒ በእኪት ወአንተኒ ለእመ ኢዐደውከ ኀቤየ ።
አምላከ አብርሃም ወአምላከ ናኮር ይፍታሕ ማእከሌነ ወመሐለ ሎቱ ያዕቆብ በፍርሀተ ይስሐቅ አቡሁ ።
ወሦዐ ያዕቆብ መሥዋዕተ በውስተ ደብር ወጸውዐ አኀዊሁ ወበልዑ ወሰትዩ ወቤቱ ውስተ ውእቱ ደብር ።
ወኮነ ረኃብ ውስተ ብሔር ካልእ ዘእንበለ ረኃብ ዘኮነ በመዋዕለ አብርሃም ወሖረ ይስሐቅ ኀበ አቤሜሌክ ንጉሠ ፍልስጥኤም በጌራራ ።
ወአስተርአዮ አምላክ እግዚአብሔር ወይቤሎ ኢትረድ ውስተ ግብጽ ወኅድር ውስተ ምድር እንተ አነ እቤለከ ።
ወንበር ውስተ ይእቲ ምድር ወአሐውር ምስሌከ ወእባርከከ እስመ ለከ ወለዘርእከ እሁባ ሊዛቲ ምድር ወአቀውም ምስሌከ መሐላየ ዘመሐልኩ ለአብርሃም አቡከ ።
ወአበዝኆ ለዘርእከ ከመ ኮከበ ሰማይ ወእሁባ ለዘርእከ ኵላ ዛተ ምድረ ወይትባረክ በዘርእከ ኵሉ አሕዛበ ምድር ።
እስመ ሰምዐ አብርሃም ቃለ ዚአየ ወዐቀበ ትእዛዝየ ወኵነኔየ ወሕግየ ።
ወነበረ ይስሐቅ ውስተ ጌራራ ።
ወተስእልዎ ሰብአ ብሔር ለይስሐቅ በእንተ ርብቃ ብእሲቱ ወይቤሎሙ እኅትየ ይእቲ ።
እስመ ፈርሀ አይድዖቶሙ ከመ ብእሲቱ ይእቲ ከመ ኢይቅትልዎ ሰብአ ውእቱ ብሔር በእንተ ርብቃ ብእሲቱ እስመ ሠናይት ይእቲ ገጻ ።
ወነበረ ብዙኀ መዋዕለ ህየ ወሶበ ሐወጸ ንጉሥ እንተ መስኮት ርእዮ ለይስሐቅ እንዘ ይትዌነይ ምስለ ርብቃ ብእሲቱ ።
ወጸውዖ አቤሜሌክ ለይስሐቅ ወይቤሎ ዮጊ ብእሲትከ ይእቲ ወትቤለኒ እኅትየ ይእቲ ወይቤ ይስሐቅ እስመ እቤ ዮጊ ይቀትሉኒ በእንቲአሃ ።
ወይቤሎ አቤሜሌክ ምንትኑ ዝንቱ ዘረሰይከነ ሕቀ ክመ ዘእምሰከበ ምስለ ብእሲትከ ዘእምአዝማድየ ብእሲ ወእምአምጻእከ ላዕሌየ ኀጢአተ በኢያእምሮ ።
ወአዘዘ ለኵሉ አሕዛቢሁ ወይቤሎሙ ኵሉ ዘሰሐጦ ለዝንቱ ብእሲ ሞት እኩይ ኵነኔሁ ።
ወዘርዐ ይስሐቅ ውስተ ይእቲ ምድር ወኮኖ ምእተ ምክዕቢተ ወባረኮ አምላክ እግዚአብሔር ።
ወተለዐለ ውእቱ ብእሲ ወየዐቢ ወየዐቢ ጥቀ ።
ወአጥረየ አባግዐ ወአልህምተ ወገራውሀ ብዙኀ ወቀንኡ ላዕሌሁ ሰብአ ፍልስጥኤም ።
ወኵሎ ዐዘቃተ ዘከረዩ ደቀ አብርሃም በመዋዕለ አቡሁ ደፈንዎ ሰብአ ፍልስጥኤም ወመልእዎ መሬተ ።
ወይቤሎ አቤሜሌክ ለይስሐቅ ሑር እምኔነ እስመ ጸናዕከነ ጥቀ ።
ወሖረ እምህየ ይስሐቅ ወኀደረ ውስተ ቈላተ ጌራራ ወነበረ ህየ ።
ወካዕበ ከረዮን ይስሐቅ ለዐዘቃተ ማይ እለ ከረዩ አግብርተ አቡሁ አብርሃም ዘደፈኑ ሰብአ ፍልስጥኤም ።
እምድኅረ ሞተ አብርሃም አቡሁ ወሰመዮን በአስማቲሆን ዘሰመዮን አብርሃም ።
ወከረዩ አግብርተ ይስሐቅ ዐዘቃተ በቈላተ ጌራራ ወረከቡ ነቅዐ ማይ ጥዑም ።
ወተባአሱ ኖሎተ ይስሐቅ ወኖሎተ ጌራራ ወይቤሉ ዚአነ ማይ ወሰመያ ስማ ለይእቲ ዐዘቅት ዐዘቅተ ዐመፃ እስመ ዐመፅዎ ።
ወግዕዘ እምህየ ይስሐቅ ወከረየ ካልአ ዐዘቅተ በህየ ወተሳነንዎ በእንቲአሃ ወሰመያ ስማ ጽልእ ።
ወግዕዘ እምህየ ወከረየ ዐዘቅተ ወኢተባአስዎ በእንቲአሃ ወሰመየ ስሞ መርሕብ እንዘ ይብል እስመ አርሐበ ለነ እግዚአብሔር ይእዜ ወአብዝኀነ ውስተ ምድርነ ።
ወግዕዘ እምህየ ኀበ ዐዘቅተ መሐላ ።
ወአስተርአዮ አምላክ እግዚአብሔር በይእቲ ሌሊት ወይቤሎ ነየ አነ ውእቱ አምላኩ ለአብርሃም አቡከ ኢትፍራህ ።
አነ ሀለውኩ ምስሌከ ወእባርከከ ወአበዝኆ ለዘርእከ በእንተ አብርሃም አቡከ ።
ወነደቀ በህየ መሥዋዕተ ለእግዚአብሔር አምላኩ ወጸውዐ ስመ እግዚአብሔር አምላኩ ወተከለ ህየ ዐጸደ ወከረዩ በህየ ደቀ ይስሐቅ ዐዘቅተ ።
ወሖረ ኀቤሁ አቤሜሌክ እምነ ጌራራ ወአኮዘት መጋቤ መራዕይሁ ወፋኮል መልአከ ሰርዌሁ ።
ወይቤ ይስሐቅ ምንተ መጻእክሙ ኀቤየ እምድኅረ ጸላእክሙኒ ወሰደድክሙኒ እምኀቤክሙ ።
ወይቤሎ ሶበ ርኢነ ከመ ሀሎ እግዚአብሔር አምላክ ምስሌከ ወንቤ ከመ ይኩን ማእከሌከ ወማእከሌነ መሐላ ወንትማሐል ።
ከመ ኢትግበር እኩየ ላዕሌነ እስመ አኮ ንሕነ ዘአስቆረርናከ አላ አንበርናከ ሠናየ ወፈነውናከ በሠናይ ።
ወይእዜኒ ቡሩክ አንተ ለእግዚአብሔር አምላክ ።
ወገብረ ሎሙ መሐላ ወበልዑ ወሰትዩ ።
ወተንሥኡ በጽባሕ ወተማሐሉ በበይናቲሆሙ ወፈነዎሙ ይስሐቅ ወሖሩ በዳኅን ።
ወኮነ በይእቲ ዕለት በጽሑ አግብርቲሁ ለይስሐቅ ወነገርዎ በእንተ ዐዘቅት ዘከረዩ ወኢረከቡ ማየ በውስቴታ ።
ወሰመያ መሐላ ወበእንተ ዝንቱ ሰመያ ለይእቲ ሀገር መሐላ እስከ ዮም ።
ወኮኖ ሊዔሳው አርብዓ ዓመቱ ወነሥአ ብእሲተ እንተ ስማ ይድን ወለተ ብዔል ኬጥያዊ ወቤሴሞት ወለተ ኤሎን ኬጥያዊ ።
ወይትቃኀዋሆሙ ለይስሐቅ ወለርብቃ ።
ወተንሥአ ያዕቆብ ወሖረ ጽባሐ ኀበ ላባ ወልደ ባቱኤል ሶርያዊ እኁሃ ለርብቃ እሞሙ ለያዕቆብ ወለዔሳው ።
ወሶበ ይኔጽር ወይሬኢ ዐዘቅተ ውስተ ገዳም ወሀሎ ህየ ሠላስ አባግዕ ወያዐርፋ ላዕሌሃ እስመ እምነ ይእቲ ዐዘቅት ያሰትይዎን ለውእቶን አባግዕ ወዲበ አፉሃ ለይእቲ ዐዘቅት እብን ዐቢይ ።
ወይትጋብኡ ህየ ኵሎሙ ኖሎት ወያሴስልዋ ለይእቲ እብን እምአፈ ዐዘቅት ወእምዝ ያሰትዩ አባግዒሆሙ ወያገብእዋ ለይእቲ እብን ውስተ አፈ ዐዘቅት ።
ወይቤሎሙ ያዕቆብ አንትሙ አኅዊነ እምነ አይቴ አንትሙ ወይቤልዎ እምነ ካራን ንሕነ ።
ወይቤሎሙ ታአምርዎኑ ለላባ ወልደ ናኮር ወይቤልዎ ናአምሮ ።
ወይቤሎሙ ዳኅንኑ ውእቱ ወይቤልዎ ዳኅን ወእንዘ ከመዝ ይትናገሩ ናሁ መጽአት ራሔል ምስለ አባግዐ አቡሃ ።
ወይቤሎሙ ዓዲኑ ኢበጽሐ ሰዐት ከመ ይትጋባእ እንስሳክሙ ወታሰትዩ ወይሑር ይትረዐይ ።
ወይቤልዎ ኢንክል ለእመ ኢይትጋብኡ ኵሎሙ ኖሎት ወያሰስልዋ ለዛቲ እብን እምአፈ ዐዘቅት ወናሰቲ አባግዒነ ።
ወእንዘ ዘንተ ይትናገሩ በጽሐት ራሔል ምስለ አባግዐ አቡሃ ።
ወሶበ ርእያ ያዕቆብ ለራሔል ወለተ ላባ እኁሃ ለእሙ አሰሰለ እብነ እምዐዘቅት ወአስተየ ላቲ አባግዒሃ ።
ወሰዐማ ያዕቆብ ለራሔል ወጸርኀ በቃሉ ወበከየ ።
ወአይድዓ ለራሔል ከመ ወልደ እኅቱ ለአቡሃ ውእቱ ወከመ ወልደ ርብቃ ውእቱ ወሮጸት ራሔል ወአይድዐቶ ለአቡሃ ዘንተ ነገረ ።
ወሶበ ሰምዐ ላባ ስመ ያዕቆብ ወልደ ርብቃ እኅቱ ሮጸ ወተቀበሎ ወሐቀፎ ወሰዐሞ ወወሰዶ ቤቶ ወነገሮ ለላባ ኵሎ ዘንተ ነገረ ።
ወይቤሎ ላባ ለያዕቆብ እምነ ዐጽምየ ወእምነ ሥጋየ አንተ ወነበረ ምስሌሁ ሠላሳ መዋዕለ ።
ወይቤሎ ላባ ለያዕቆብ እስመ እኁየ አንተ ኢትትቀነይ ሊተ በከ ንግረኒ ምንት ውእቱ ዐስብከ ።
ወቦቱ ላባ ክልኤ አዋልደ ወስማ ለአሐቲ ለእንተ ትልህቅ ልያ ወለእንተ ትንእስ ራሔል ።
ወልያሰ ትደዊ አዕይንቲሃ ወራሔልሰ ሠናይ ራእያ ወለሓይ ገጻ ።
ወአፍቀራ ያዕቆብ ለራሔል ወይቤሎ ያዕቆብ ለላባ እትቀነይ ለከ ሰብዐተ ዓመተ በእንተ ራሔል ወለትከ እንተ ትንእስ ወሀበኒያ ኪያሃ ከመ ትኩነኒ ብእሲተ ።
ወይቤሎ ላባ ይኄይሰኒ ለከ አሀብ ለማእምርየ ወለሥጋየ እምነ ለካልእ ብእሲ ንበር እንከሰ ።
ወተቀንየ ያዕቆብ ሰብዐተ ዓመተ በእንተ ራሔል ወኮና በቅድሜሁ ከመ ዘኅዳጥ መዋዕል እስመ ያፈቅራ ።
ወይቤሎ ያዕቆብ ለላባ ሀበኒያ እንከሰ ብእሲትየ ከመ እባእ ኀቤሃ እስመ ፈጸምኩ መዋዕሊሁ ።
ወአስተጋብኦሙ ላባ ለኵሎሙ ሰብአ ብሔር ወገብረ ከብካበ ።
ወሶበ መስየ ነሥአ ላባ ለልያ ወለቱ ወአብአ ኀበ ያዕቆብ ።
ወወሀባ ላባ ለወለቱ ልያ ዘለፋሃ ወለተ ትኩና አመተ ።
ወሶበ ጸብሐ ነያ ልያ ወይቤሎ ያዕቆብ ለላባ ምንተ ረሴይከኒ አኮኑ በእንተ ራሔል ተቀነይኩ ለከ ምንተ አስታሕቀርከኒ ።
ወይቤሎ ላባ ኢኮነ ከመዝ በብሔርነሰ ኢይቀድሙ ውሂበ እንተ ትንእስ እንዘ እንተ ትልህቅ ሀለወት ።
ፈጽም ለዛቲኒ ሰብዐተ ዓመተ ወእሁበከ ኪያሃኒ በእንተ ዘተቀነይከ ሊተ ካልአ ሰብዐተ ዓመተ ።
ወገብረ ላቲኒ ከማሁ ያዕቆብ ወፈጸመ ላቲኒ ሰብዐተ ዓመቲሃ ወወሀቦ ላባ ለያዕቆብ ራሔልሃ ።
ወወሀባ ለራሔል ባላሃ ትኩና አመታ ።
ወቦአ ያዕቆብ ኀበ ራሔል ወአፍቀራ ፈድፋደ እምነ ልያ ወተቀንየ ሎቱ ካልእተ ሰብዐተ ዓመተ በእንቲአሃ ።
ወሶበ ርእየ እግዚአብሔር ከመ ትጸላእ ልያ ፈትሐ ማሕፀና ወራሔልሰ ኮነት መካነ ።
ወፀንሰት ልያ ወወለደት ወልደ ወሰመየቶ ስሞ ሩቤል እንዘ ትብል እስመ ርእየኒ እግዚአብሔር ትሕትናየ ወእምይእዜሰ ያፈቅረኒ ምትየ ።
ወደገመት ፀንሰት ልያ ወወለደት ወልደ ካልአ ለያዕቆብ ወትቤ እስመ ሰምዐኒ እግዚአብሔር ከመ እጸላእ ወሰከኒ ዘንተ ወሰመየቶ ስሞ ስምዖን ።
ወፀንሰት ዓዲ ወወለደት ወልደ ወትቤ እምይእዜሰኬ ኀቤየ ውእቱ ምትየ እስመ ወለድኩ ሎቱ ሠለስተ ደቂቀ ወሰመየት ስሞ ሌዊ ።
ወፀንሰት ዓዲ ወወለደት ወልደ ወትቤ ይእዜ ዓዲ በእንተዝ አአምኖ ለእግዚአብሔር አምላክ ወበእንተዝ ሰመየት ስሞ ይሁዳ ወአቀመት ወሊደ ።
ወጸውዖ ይስሐቅ ለያዕቆብ ወልዱ ወባረኮ ወይቤሎ ኢትንሣእ ብእሲተ እምአዋልደ ከናአን ።
ተንሥእ ወሑር ማእከለ አፍላግ ውስተ ቤተ ባቱኤል ኀበ አቡሃ ለእምከ ወንሣእ ለከ ብእሲተ እምአዋልዲሁ ለላባ እኁሃ ለእምከ ።
ወአምላኪየ ውእቱ የሐውር ምስሌከ ወያዐቢየከ ወይባርክ ወያበዝኅከ ወትከውን ብዙኀ አሕዛበ ።
ወይሁበከ በረከተ አብርሃም አቡከ ለከ ወለዘርእከ እምድኅሬከ ከመ ትረሳ ለይእቲ ምድር እንተ ወሀቦ ለአብርሃም ።
ወፈነዎ ይስሐቅ ለያዕቆብ ወልዱ ማእከለ አፍላግ ዘሶርያ ኀበ ላባ ወልደ ባቱኤል ሶርያዊ እኁሃ ለርብቃ ።
ወሶበ ርእየ ዔሳው ከመ ባረኮ አቡሁ ለያዕቆብ ወሖረ ማእከለ አፍላግ ዘሶርያ ከመ ይንሣእ ብእሲተ እምህየ ዘባረከ ወአዘዞ ከመ ኢይንሣእ ሎቱ ብእሲተ እምህየ እምአዋልደ ከናአን ።
ወሰምዖሙ ያዕቆብ ለአቡሁ ወለእሙ ወሖረ ማእከለ አፍላግ ።
ወሶበ ርእየ ዔሳው ከመ እኩያት እማንቱ አዋልደ ከናአን በኀበ አቡሁ ይስሐቅ ።
ሖረ ኀበ ይስማኤል ወነሥአ ለኤማሌት ወለተ ይስማኤል ወልደ አብርሃም እኁሁ ለናኮር ከመ ትኩኖ ብእሲቶ ምስለ አንስቲያሁ ።
ወወፅአ ያዕቆብ ኀበ ዐዘቅተ መሐላ ወሖረ ካራን ።
ወረከበ መካነ ወቤተ ህየ እስመ ዐረበት ፀሓይ ወነሥአ እምውእቱ እብን ዘውእቱ ብሔር ወወደየ ትርአሲሁ ወቤተ ህየ ።
ወሐለመ ወይሬኢ ሰዋስወ ዘወርቅ ውስተ ምድር ወርእሱ ያሰምክ ሰማየ ወመላእክተ እግዚአብሔር የዐርጉ ወይወርዱ ቦቱ ።
ወእግዚእ ያሰምክ በላዕሌሁ ወይቤሎ አነ ውእቱ እግዚአብሔር አምላከ አብርሃም ወአምላከ ይስሐቅ አቡከ ኢትፍራህ ዛቲኒ ምድር እንተ ውስቴታ ትሰክብ ለከ እሁበከ ወለዘርእከ ።
ወይከውን ዘርእከ ከመ ኆጻ ምድር ወይበዝኅ ዘርእከ ወይመልእ እስከ ባሕር ወውስተ አዜብ ወመስዕ ወውስተ ጽባሕ ወይትባረክ በእንቲአከ ኵሉ አሕዛበ ምድር ወበዘርእከ ።
ወአነ አሐውር ምስሌከ ወአዐቅበከ በኵሉ ፍኖትከ እንተ ተሐውር ወአገብአከ ውስተ ዝክቱ ምድር ወኢየኀድገከ እስከ እገብር ለከ ኵሎ ዘእቤለከ ።
ወነቅሀ ያዕቆብ እምንዋሙ ወይቤ እግዚአብሔር ሀሎ ውስተ ዛቲ ምድር ወአንሰ ኢያእመርኩ ።
ወፈርሀ ወይቤ ግሩም ውእቱ ዝንቱ ምድር ወይከውን ዝየ ቤተ እግዚአብሔር ወዛቲ ኆኅታ ይእቲ ለሰማይ ።
ወተንሥአ ያዕቆብ በጽባሕ ወነሥአ ለይእቲ እብን እንተ ወደያ ትርአሲሁ ወአቀማ ከመ ሐውልት ወሶጠ ቅብአ ላዕለ ርእሳ ።
ወሰመየ ስሞ ለውእቱ መካን ቤተ እግዚአብሔር ወስሙሰ ለውእቱ ብሔር ትካቲሁ ውለምሕሳ ።
ወበፅአ ያዕቆብ ወይቤ ለእመ ሀሎ እግዚእ እግዚአብሔር ምስሌየ ወዐቀበኒ በዛቲ ፍኖት እንተ አሐውር ወወሀበኒ እክለ ዘእሴሰይ ወልብሰ ዘእለብስ ።
ወአግብአኒ በዳኅን ቤተ አቡየ ወይከውነኒ እግዚአብሔር አምላኪየ ።
ወዛቲ እብን እንተ አቀምኩ ትከውነኒ ቤተ እግዚአብሔር ወኵሎ ዘወሀበኒ ዓሥራተ እዴሁ እዔሥሮ ለከ ።
ወተንሥአ ላባ በጽባሕ ወሰዐመ አዋልዲሁ ወደቂቆ ወባረኮሙ ወተመይጠ ላባ ብሔሮ ወሖረ ።
ወያዕቆብኒ ገብአ ውስተ ፍኖቱ ወነጸረ በአዕይንቲሁ ያዕቆብ ወርእየ ተዓይነ እግዚአብሔር ኅዱረ ወተራከብዎ መላእክተ እግዚአብሔር ።
ወይቤ ያዕቆብ ሶበ ርእየ ተዓይነ እግዚአብሔር ይእቲ ዛቲ ወሰመዮ ስሞ ለውእቱ ብሔር ተዓይን ።
ወፈነወ ያዕቆብ ሐዋርያ ኀበ ዔሳው እኁሁ ብሔረ ሴይር ውስተ ምድረ ኤዶም ።
ወአዘዞሙ ወይቤሎሙ ከመዝ በልዎ ለዔሳው እግዚእየ ከመዝ ይቤ ገብርከ ያዕቆብ ኀበ ላባአ ነበርኩ ወጐንዶይኩ እስከ ዮም ።
ወአጥረይኩ አእዱገ ወአግማለ ወአልህምተ ወአባግዐ ወአግብርተ ወአእማተ ወፈነውኩ ይዜንውዎ ለእግዚእየ ዔሳው ከመ እርከብ ሞገሰ በቅድሜከ አነ ገብርከ ።
ወገብኡ ኀቤሁ ለያዕቆብ እሙንቱ ሐዋርያት እለ ፈነወ ወይቤልዎ ሖርነ ኀበ ዔሳው እኁከ ወናሁ መጽአ ይትቀበልከ ወአርባዕቱ ምእት ዕደው ምስሌሁ ።
ወፈርሀ ጥቀ ያዕቆብ ወኀጥአ ዘይገብር ወነፈቆ ለሕዝብ ዘምስሌሁ ወአባግዐኒ ወአልህምተ ወገብሮሙ ክልኤ ትዕይንተ ።
ወይቤ ያዕቆብ ለእመ መጽአ ዔሳው ውስተ አሐቲ ትዕይንት ወቀተላ ትድኅን ካልእት ትዕይንት ።
ወይቤ ያዕቆብ ውእቱ አምላከ አበዊየ አምላከ አብርሃም ወአምላከ ይስሐቅ ውእቱ እግዚአብሔር ዘይቤለኒ ሑር ውስተ ብሔር ኀበ ተወለድከ ወአሤኒ ላዕሌከ ።
ያሠኒ እንከሰ ላዕሌየ ወበኵሉ ጽድቅ ወርትዕ ዘገበርከ ላዕሌየ ለገብርከ እስመ በበትርየ ዐደውክዎ ለዝ ዮርዳንስ ወይእዜሰ ኮንኩ ክልኤ ተዓይነ ።
አድኀነኒ እምነ እዴሁ ለዔሳው እኁየ እስመ እፈርህ አነ እምኔሁ ላዕለ ርእስየ ከመ ኢይምጻእ ወኢይቅትለኒ ወኢይቅትል እመ ምስለ ውሉዳ ።
ወትቤለኒ አሤኒ ላዕሌከ ወእገብሮ ለዘርእከ ከመ ኆጻ ባሕር ዘኢይትኌለቍ እምነ ብዝኁ ።
ክልኤ ምእተ አጣሌ ወአብሓኰ አጣሊ ዕሥራ ወአባግዐ ክልኤቱ ምእት ወአብሓኰ አባግዕ እስራ ።
ወናቀተ ሠላሳ ምስለ እጐሊሆን ወእጐልተ አርብዓ ወአስዋረ አሠርቱ ወአእዱገ እስራ ወዕዋለ አሠርቱ ።
ወቤተ ህየ በይእቲ ሌሊት ወአውጽአ አምኃ ዘይወስዱ ለዔሳው እኁሁ ።
ወወሀቦሙ ለደቁ መራዕየ እንተ ባሕቲቶሙ ወይቤሎሙ ሑሩ ቅድመ ወአስተራሕቁ መራዕየ እመራዕይ ።
ወይቤሎ ለዘ ቀዳሚ ለእመ ረከብኮ ለዔሰው እኁየ ወተስእለከ ወይቤለከ ዘመኑ ዝንቱ ወአይቴ ተሐውር ወዘመኑዝ ዘየሐውር ቅድሜከ ።
በሎ ዘገብርከ ያዕቆብ አምኃ ዘፈነወ ለእግዚኡ ዔሳው ወናሁ ውእቱኒ ድኅሬነ ይተልወነ ።
ወአዘዞ ለቀዳማዊኒ ወለካልኡኒ ወለሣልሱኒ ወኵሎሙ እለ የሐውሩ ቅድሜሁ ወይነድኡ መራዕየ ወይቤሎሙ ከመዝ በልዎ ለእኁየ ለዔሳው ለእመ ረከብክሙ ።
በልዎ ናሁ ገብርከ ያዕቆብ ይበጽሕ ድኅሬነ እስመ ይቤ እድኅን እምነ ገጹ በዝንቱ አምኃ ዘይወስዱ ቅድሜሁ ወእምዝ እሬኢ ገጾ ከመ ይትቄበሎ ለገጽየ በዳኅን ።
ወእምዝ ፈነወ አምኃ ወውእቱሰ ቤተ ውስተ ትዕይንት በይእቲ ሌሊት ።
ወተንሥአ ወነሥኦን ለክልኤሆን አንስቲያሁ ወለክልኤ ዕቁባቲሁ ወዐሠርተ ወአሐደ ደቂቆ ወዐዶወ ማዕዶተ ያቦቅ ።
ወነሥኦሙ ወዐደወ ውኂዘ ወአዕደወ ኵሎ ንዋይሁ ።
ወተርፈ ያዕቆብ ባሕቲቱ ወተጋደሎ ብእሲ እስከ ጸብሐ ።
ወሶበ ርእየ ከመ ኢይክሎ አኀዞ ሥርወ ሕሩም እንዘ ይትጋደሎ ምስሌሁ ።
ወይቤሎ ፈንወኒ እስመ ጎሐ ጽባሕ ወይቤሎ ኢይፌንወከ ለእመ ኢባረከኒ ።
ወይቤሎ መኑ ስምከ ወይቤሎ ያዕቆብ ።
ወይቤሎ ኢይኩን እንከ ስምከ ያዕቆብ ዳእሙ ይኩን ስምከ እስራኤል እስመ ክህልከ ምስለ እግዚአብሔር ወምስለ እጓለ እመሕያው ።
ወይቤሎ አይድዐኒ ስመከ ወይቤሎ ለምንት ለከ ትሴአል ስምየ ወባረኮ በህየ ።
ወሰመዮ ስሞ ያዕቆብ ለውእቱ ብሔር ራእየ እግዚአብሔር እስመ ርኢክዎ ለእግዚአብሔር ገጸ በገጽ ወድኅነት ነፍስየ ወገጽየ ።
ወሠረቀ ፀሓይ ሶበ ኀደጎ ራእየ እግዚአብሔር ወሎቱሰ ያስዖዝዞ ክመ እግሩ ።
ወኮነ እምድኅረ ልህቀ ይስሐቅ ረሥአ ወተሐምጋ አዕይንቲሁ ወኢይሬኢ ወጸውዖ ለዔሳው ወልዱ ዘይልህቅ ።
ወይቤሎ ናሁ ረሣዕኩ ወኢያአምር ዕለተ ሞትየ ።
ወይእዜኒ ንሣእ ንዋየ ሐቅልከ ምጐንጳከ ወቀስተከ ወፃእ ሐቅለ ወነዐው ሊተ ።
ወግበር ሊተ መብልዐ ዘከመ አፈቅር ወአምጽእ ሊተ እብላዕ ወከመ ትባርክ ነፍስየ ዘእንበለ እሙት ።
ወሰምዐቶ ርብቃ ለይስሐቅ እንዘ ይብሎ ከመዝ ለዔሳው ወልዱ ወሖረ ዔሳው ሐቅለ ይንዐው ለአቡሁ ።
ወትቤሎ ርብቃ ሊያዕቆብ ወልደ ዘይንእስ ናሁ አነ ሰማዕክዎ ለአቡከ እንዘ ይብሎ ለዔሳው እኁከ ።
አምጽእ ሊተ እምነ ዘነዐውከ ወግበር ሊተ መባልዕተ ወእባርከ ቅድመ እግዚአብሔር ዘእንበለ እሙት ።
ወይእዜኒ ወልድየ ስምዐኒ ዘከመ እቤለከ ።
ወሑር ኀበ አባግዒነ ወአምጽእ ሊተ ክልኤተ መሓስአ በኵረ ሠናያነ ወእግበሮሙ መብልዐ ለአቡከ ዘከመ ያፈቅር ።
ወትሰድ ለአቡከ ወይብላዕ ወይባርከ ዘእንበለ ይሙት ።
ወይቤላ ያዕቆብ ለርብቃ እሙ ናሁ ዔሳው እኁየ ጸጓር ውእቱ ወአንሴ ኢኮንኩ ጸጓረ ።
ወዮጊ ይገስሰኒ አቡየ ወእከውን በቅድሜሁ ከመ ዘአስተሐቀሮ ወአመጽእ ላዕሌየ መርገመ ወአኮ በረከተ ።
ወትቤሎ እሙ ላዕሌየ ይኩን ወልድየ መርገምከ ወዳእሙ ስምዐኒ ወሑር ወአምጽእ ሊት ዘእቤለከ ።
ወሖረ ወአምጽአ ላቲ ለእሙ ወአስተደለወት መብልዐ ዘከመ ያፈቅር ለአቡሁ ።
ወነሥአት ርብቃ አልባሲሁ ለዔሳው ወልዳ ዘይልህቅ ዘይሤኒ ዘሀሎ ኀቤሃ ወአልበሰቶ ለያዕቆብ ወልዳ ዘይንእስ ።
ወዝክተሂ አምእስቲሆሙ ለክልኤቱ ማሕስእ ወደየት ውስተ መታክፈሁ ወውስተ ክሳዱ ።
ወወሀበቶ ዝኰ መብልዐ ወኅብስተኒ ዘገብረት ውስተ እዴሁ ለያዕቆብ ወልዳ ።
ወአብአ ለአቡሁ ወይቤሎ አባ ወይቤሎ አቡሁ ነየ አነ መኑ አንተ ወልድየ ።
ወይቤሎ ያዕቆብ አነ ውእቱ ዔሳው ዘበኵርከ ገበርኩ ዘትቤለኒ ተንሥእ ንበር ወብላዕ እምነ ዘነዐውኩ ለከ ከመ ትባርከኒ ነፍስከ ።
ወይቤሎ ይስሐቅ ለወልዱ ምንትኑ ውእቱ ዝንቱ ዘአፍጠንከ ረኪበ ወልድየ ወይቤሎ ዘወሀበኒ እግዚአብሔር አምላክከ ቅድሜየ ።
ወይቤሎ ይስሐቅ ቅረበኒ ወእግስስከ ወልድየ ለእመ አንተኑ ውእቱ ዔሳው ወለእመ ኢኮንከ ።
ወቀርበ ያዕቆብ ኀበ ይስሐቅ አቡሁ ወገሰሶ ወይቤ ይስሐቅ ቃልሰ ቃለ ያዕቆብ ወእደው ዘዔሳው ።
ወኢያእመሮ እስመ እደዊሁ ጸጓር ከመ እደወ ዔሳው ወባረኮ ይስሐቅ ።
ወይቤሎ አንተ ውእቱ ወልድየ ዔሳው ።
ወይቤሎ አምጽእ ሊተ እምነ ዘነዐውከ ወልድየ ከመ እብላዕ ወትባርከ ነፍስየ ወአምጽአ ሎቱ ወበልዐ ወአምጽአ ሎቱ ወይነ ወሰትየ ።
ወይቤሎ ይስሐቅ ቅረብ ወሰዐመኒ ወልድየ ።
ወቀርበ ወሰዐሞ ወአጼነዎ ወጼነዎ ጼና አልባሲሁ ወይቤ ናሁ ጼናሁ ለወልድየ ጼና ገዳም ጥቀ ዘባረኮ እግዚአብሔር ።
ወይቤሎ የሀብከ እግዚአብሔር እምጠለ ሰማይ ወእምጠለ ምድር ወያብዝኅ ስርናየከ ወወይነከ ።
ወይትቀነዩ ለከ አሕዛብ ወይስግዱ ለከ መላእክት ወኩን እግዚኦ ለእኁከ ወይስግዱ ለከ ደቂቀ አቡከ ዘይባርከከ ቡሩከ ይኩን ወዘይረግመከ ርጉም ።
ወእምድኅረ አኅለቀ ባርኮቶ ይስሐቅ ለያዕቆብ ወልዱ ወወጽአ ያዕቆብ እምቅድመ ይስሐቅ አቡሁ ወመጽአ ዔሳው እምናዕዌ ።
ወገብረ ውእቱሂ መብልዐ ወአምጽአ ለአቡሁ ወይቤሎ ተንሥእ አባ ወብላዕ እምነ ዘነዐወ ለከ ወልድከ ከመ ትባርከኒ ነፍስከ ።
ወይቤሎ መኑ አንተ ወይቤሎ ዔሳው አነ ወልድከ ዘበኵርከ ዔሳው ።
ወደንገፀ ይስሐቅ ድንጋፄ ዐቢየ ጥቀ ወይቤሎ መኑመ ዘአምጽአ ሊተ ዘነዐወ ወበላዕኩ ወባረክዎ ወቡሩክ ውእቱ ።
ወኮነ ሶበ ይሰምዕ ዔሳው ቃለ አቡሁ ጸርኀ በዐቢይ ቃል ወአምረረ ጥቀ ወይቤ ባርከኒ ኪያየኒ አባ ።
ወይቤሎ መጽአ እኁከ በጐሕሉት ወነሥአ በረከተከ ።
ወይቤ ዔሳው በጽድቅ ተሰምየ ያዕቆብ እስመ አዕቀጸኒ ወናሁ ዳግሙ ዮም በኵርየኒ ነሥአኒ ወናሁ ዮምኒ በረከትየ ነሥአኒ ወይቤሎ ዔሳው አልቦኑ አባ ዘአትረፍከ በረከተ ሊትኒ አባ ።
ወአውሥአ ይስሐቅ ወይቤሎ ለዔሳው እግዚአከ ረሰይክዎ ወኵሎሙ አኀዊሁ አግብርቲሁ ረሰይኩ ወአብዛኅኩ ሎቱ ወይኖ ወስርናዮ ።
ወለከ ምንተ እረሲ ወልድየ ።
ወይቤሎ ዔሳው ለይስሐቅ አቡሁ አሐቲኑ ክመ ሊከሰ በረከትከ አባ ወእምዝ ጸርኀ ዔሳው ወበከየ ።
ወይቤ ይስሐቅ ናሁ እምጠለ ሰማይ ዘእምላዕሉ ወእምጠለ ምድር ይኩን ሕይወትከ ።
ወበመጥባሕትከ ሕየው ወትትቀነይ ለእኁከ ወእመ ትፈቅድ ባሕቱ ትግድፍ ጾሮ እምላዕለ ክሳድከ ።
ወይጸልኦ ዘልፈ ዔሳው ለያዕቆብ በእንተ በረከቱ ዘባረኮ አቡሁ ወይቤ ዔሳው በልቡ ለትቅረቦ መዋዕለ ላሑ ለአቡየ ከመ እቅትሎ ለያዕቆብ እኁየ ።
ወአይድዕዋ ለርብቃ ዘይቤ ወልዳ ዘይልህቅ ወለአከት ወጸውዐቶ ለያዕቆብ ወልዳ ዘይንእስ ወትቤሎ ናሁ ዔሳው እኁከ ይንዕወከ ወይፈቅድ ይቅትልከ ።
ወይእዜኒ ወልድየ ስምዐኒ ቃልየ ዘእብለከ ወተንሥእ ሑር ማእከለ አፍላግ ኀበ ላባ እኁየ ውስተ ካራን ።
ወንበር ኀቤሁ ኅዳጠ መዋዕለ እስከ ይቈርር መዓቱ ለእኁከ ።
ወይረስዕ ዘገበርካሁ ወእልእክ ወእቄብለከ በህየ ከመ ክልኤክሙ ኢይሕጐል በአሐቲ ዕለት ።
ወትቤሎ ርብቃ ለይስሐቅ ጸላእኩ ሕይወትየ እምአዋልደ ከናአን ወእመሰ ይነሥእ ያዕቆብ ብእሲተ እምአዋልደ ዝንቱ ብሔር ለምንት እንከ ሊተ አሐዩ ።
ወደገመ አብርሃም አውሰበ ብእሲተ እንተ ስማ ኬጡራ ።
ወወለደት ወልደ ዘስሙ ዘንቤሬ ወዮቅጦንሃ ወሜዶንሃ ወምድያምሃ ወዮብቅሃ ወሴሄሃ ።
ወዮቅጦንሂ ወለዶ ለሴበቅ ወለቴማን ወለዴዳን ወዴዳን ወለዶ ለራጕኤል ወለንባብዞ ወለእዝራአም ወለሎአም ።
ወደቂቀ ምድያም ጌፌር ወአፉር ወሄኖኅ ወአቤሮን ወቲያራሶ እሉ ኵሎሙ ደቂቀ ኬጡራ ።
ወወሀቦ አብርሃም ኵሎ ንዋዮ ለይስሐቅ ወልዱ ።
ወለደቂቀ ዕቁባቲሁ ወሀቦሙ አብርሃም ሀብተ ወፈነዎሙ እምገጸ ይስሐቅ ወልዱ እንዘ ሕያው ውእቱ መንገለ ሠርቀ ፀሓይ ።
ወዝንቱ ውእቱ ሕይወቱ ሊአብርሃም ወዓመቲሁኒ ምእት ወሰብዓ ወኀምስቱ ዓመት ።
ወረሢኦ ጥቀ ሞተ አብርሃም ሠናየ ርሥአ ወፈጸመ መዋዕሊሁ ወወደይዎ ውስተ ሕዝቡ ።
ወቀበርዎ ይስሐቅ ወይስማኤል ውሉዱ ውስተ በአተ ካዕበት ዘገራህተ ኤፌሮን ዘሳአር ኬጥያዊ ዘአንጻረ ምንባሬ ።
ገራህቱ ወበአቱሂ ዙተሣየጠ አብርሃም በኀበ ደቂቀ ኬጢ ወህየ ቀበርዎ ለአብርሃም ወለሳራ ብእሲቱ ።
ወኮነ እምድኅረ ሞተ አብርሃም ባረኮ እግዚአብሔር ለይስሐቅ ወልዱ ወኀደረ ይስሐቅ መንገለ ዐዘቅተ ራእይ ።
ወከመዝ ይእቲ ልደቱ ለይስማኤል ወልዱ ለአብርሃም ዘወለደት ሎቱ አጋር አመተ ሳራ ።
ወዝንቱ ውእቱ አስማቲሆሙ ለደቂቀ ይስማኤል በኵሩ ናቡኤት ወቄዴር ወነብዳሔል ወሜሴን ።
ወመሰሜ ወአዱማ ወሜሴ ።
ወኩዳ ወቴማን ወኢያጦር ወናፌሶ ወቄዴን ።
እሉ እሙንቱ ደቂቀ ይስማኤል ወዝንቱ አስማቲሆሙ በበሀገሮሙ ወበበማኅደሮሙ ዐሠርቱ ወክልኤቱ መሳፍንት ለእለ ሕዘቢሆሙ ።
ወዝንቱ ውእቱ ዓመተ ሕይወቱ ለይስማኤል ምእት ሠላሳ ወሰብዓቱ ዓመቱ ወሞተ ረሢኦ ወተቀብረ ኀበ አዝማዲሁ ።
ወኀደረ ባሕቱ እምነ ኤዌሌጥ እስከ ሱር እንተ ውስተ ግብጽ ወበጽሐ እስከ አሶርዮስ ወኀደረ ቅድመ ገጸ ኵሉ አኀዊሁ ።
ወከመዝ ይእቲ ልደቱ ለይስሐቅ ወልደ አብርሃም ።
ወአርብዓ ዓመቱ ለይስሐቅ አመ ነሥአ ለርብቃ ወለተ ባቱኤል ሶርያዊ እምነ ማእከለ አፍላግ እኅቱ ለላባ ሶርያዊ ከመ ትኩኖ ብእሲቶ ።
ወይስእል ይስሐቅ ኀበ እግዚአብሔር በእንተ ርብቃ ብእሲቱ እስመ መካን ይእቲ ወሰምዖ እግዚአብሔር ወፀንሰት ብእሲቱ ርብቃ ።
ወይትሐወሱ ደቂቃ ውስተ ከርሣ ወትቤ እመሰ ከመዝ ሀለወኒ እኩን ለምንት ሊተ ዝንቱ ወሖረት ትስአል ኀበ እግዚአብሔር አምላክ ።
ወይቤላ እግዚአብሔር አምላክ ክልኤቱ ሕዝብ ሀለዉ ውስተ ከርሥኪ ወክልኤቱ ሕዝብ ይወጽኡ እምውስተ ከርሥኪ ወሕዝብ እምነ ሕዝብ ይኄይስ ወዘየዐቢ ይትቀነይ ለዘይንእሶ ።
ወተፈጸመ መዋዕለ ወሊዶታ ወክልኤቱ ሀለዉ ውስተ ከርሣ ።
ወወፅአ ወልዳ ዘበኵራ ወቀይሕ ኵለንታሁ ከመ ጽጌ ረዳ ወጸጓር ወሰመየቶ ስሞ ዔሳው ።
ወእምድኅሬሁ ወፅአ እኁሁ ወይእኅዝ በእዴሁ ሰኰና ዔሳው ወሰመየቶ ያዕቆብ ወስሳ ዓመቱ ለይስሐቅ አመ ወለደቶሙ ርብቃ ለዔሳው ወለያዕቆብ ።
ወልህቁ ወኮኑ ወራዙተ ወኮነ ዔሳው ብእሴ ሐቅል ነዓዌ ወያዕቆብሰ ሕሡም ራእዩ ወይነብር ውስተ ቤት ።
ወአፍቀሮ ይስሐቅ ለዔሳው ወልዱ እስመ ዘውእቱ ነዐወ ይሴሰይ ወርብቃሰ ታፈቅሮ ለያዕቆብ ።
ወአብሰለት ሎቱ ለያዕቆብ ወልዳ ትብሲለ ወመጽአ ዔሳው እምሐቅል ።
ወይቤሎ ዔሳው ለያዕቆብ አብልዐኒ እምነ ትብሲልከ እስመ ደከምኩ ጥቀ ወበእንተ ዝንቱ ተሰምየ ስሞ ኤዶም ።
ወይቤሎ ያዕቆብ ለዔሳው አግብእኬ ሊተ በኵረከ ።
ወይቤ ዔሳው ናሁ እመውት ለምንት እንከ ሊተ ከዊነ በኵር ።
ወይቤሎ ያዕቆብ መሐልኬ ሊተ ዮም ከመ ታግብእ ሊተ በኵረከ ወመሐለ ሎቱ ዔሳው ወአግብአ ሎቱ ለያዕቆብ ከዊነ በኵር ።
ወወሀቦ ያዕቆብ ለዔሳው ኅብስተ ወትብሲለ ብርስን ወበልዐ ወሰትየ ወተንሥአ ወሖረ ።
ወልህቀ አብርሃም ወኀለፈ መዋዕሊሁ ወባረኮ እግዚአብሔር ለአብርሃም በኵሉ ።
ወይቤሎ አብርሃም ለወልዱ ዘይልህቅ ዘውእቱ መጋቢሁ ላዕለ ኵሉ ንዋዩ ደይ እዴከ ላዕለ እዴየ ።
ወአምሕለከ በአምላከ ሰማይ ወምድር ከመ ኢትንሣእ ብእሲተ ለወልድየ ለይስሐቅ እምነ አዋልደ ከናአን እለ ምስሌሆሙ አኀድር አነ ።
ዳእሙ ሑር ብሔርየ ኀበ ተወለድኩ ወንሣእ ብእሲተ ለወልድየ ይስሐቅ በህየ ።
ወይቤሎ ወልዱ ለእመኬ ኢፈቀደት ይእቲ ብእሲት ትምጻእ ምስሌየ ዘንተ ብሔረ አግብኦኑ ለወልድከ ውስተ ውእቱ ምድር እምኀበ ወፃእከ ።
ወይቤሎ አብርሃም ለወልዱ ዑቅ ርእሰከ ኢታግብኦ ለወልድየ ህየ ።
እግዚአብሔር አምላከ ሰማይ ወምድር ዘአውፅአኒ እምነ ቤተ አበውየ ወእምነ ምድር እንተ ተወለድኩ በውስቴታ ዘመሐለ ሊተ ወይቤለኒ ለከ እሁበከ ዛተ ምድረ ወለዘርእከ ።
ውእቱ ይፌኑ መልአኮ ቅድሜከ ወትነሥእ ብእሲተ ለወልድየ እምህየ ።
ወእመሰ ኢፈቀደት ባሕቱ ይእቲ ብእሲት ትምጻእ ምስሌከ ውስተ ዛቲ ምድር ንጹሕ አንተ እምነ መሐላ ወዘንተ ዑቅ ከመ ኢታግብኦ ለወልድየ ህየ ።
ወወደየ እዴሁ ውእቱ ወልድ ላዕለ እደ አብርሃም እግዚኡ ወመሐለ ሎቱ በእንተዝ ነገር ።
ወነሥአ ውእቱ ወልድ ዐሠርተ አግማለ እምአግማለ እግዚኡ ወኵሎ ሠናየ ዘእግዚኡ ምስሌሁ ነሥአ ወተንሥአ ወሖረ ማእከለ አፍላግ ሀገረ ናኮር ።
ወአቤተ አግማሊሁ አፍአ እምነ ሀገር ኀበ ዐዘቅተ ማይ ፍና ሰርክ ጊዜ ይወፅአ ሐዋርያተ ማይ ።
ወይቤ እግዚእየ አምላኩ ለአብርሃም ።
ናሁ ቆምኩ ላዕለ ዐዘቅተ ማይ ወአዋልዲሆሙ ለሰብአ ሀገር ይወፅአ ይቅድሓ ማየ ።
ወትኩን ይእቲ ድንግል እንተ እብላ አነ አጽንኒ ቀሡተኪ እስተይ ማየ ወትብለኒ ድንግል ስተይ አንተኒ ወለአግማሊከኒ አስቲ እስከ ይረውዩ ወኪያሃ አስተደለውከ ለገብርከ ይስሐቅ ።
ወበዝንቱ አአምር ከመ ገበርከ ምሕረተ ላዕለ እግዚእየ አብርሃም ።
ወኮነ ዘእንበለ ያኅልቅ ተናግሮ ከመዝ በልቡ ወነያ ርብቃ ትወጽእ እንተ ተወልደት ለባቱኤል ወልደ ሜልካ ብእሲቱ ለናኮር እኀሁ ለአብርሃም ወትጸውር ቀሡተ ላዕለ መትከፍታ ።
ወሠናይ ገጻ ጥቀ ለይእቲ ወለት ወድንግል ይእቲ ወኢታአምር ብእሴ ወወረደት ውስተ ዐዘቅት ወቀድሐት ወሶበ ዐርገት ።
ሮጸ ውእቱ ብእሲ ወይቤላ አስትይኒ ሕቀ ማየ እምነ ቀሡትኪ ።
ወትቤሎ ስተይ እግዚእየ ወአውረደት ቀሡታ ፍጡነ በዲበ መትከፍታ ወአስተየቶ እስከ ይረዊ ።
ወትቤሎ ለአግማሊከኒ እቀደሕ ወይስተዩ ኵሎሙ ።
ወሶጠት ቀሡታ ፍጡነ ውስተ ምስታይ ወሮጸት ወቀድሐት ለአግማሊሁ ለኵሎሙ ።
ወውእቱሰ ብእሲ ይሬእያ ክመ ወያረምም ከመ ይርአይ እመ ይሤርሖ እግዚአብሔር ፍኖቶ ወለእመሂ አልቦ ።
ወእምዘ ረወዩ አግማሊሁ ነሥአ ውእቱ ብእሲ አዕኑገ ዘወርቅ ዘዘ ሕልቅ ድልወቱ ወአውቃፈ ለእደዊሃ ዘዘ ዐሥሩ ሕልቅ ደልወቱ ።
ወተስእላ ወይቤላ ወለተ መኑ እንቲ ንግርኒ እስኩ ለእመ ቦቱ ማኅደረ ቤተ አቡኪ ለነ ።
ወትቤሎ ወለት ባቱኤል አነ ዘተወልደ ለናከር ።
ወቦቱ ኀቤነ ሣዕረኒ ወእክለኒ ወማኅደረኒ ለአግማሊከ ።
ወአደሞ ለውእቱ ብእሲ ወሰገደ ለእግዚአብሔር ።
ወይቤ ይተባረክ እግዚአብሔር አምላኩ ለእግዚእየ ለአብርሃም ዘኢያውጽአ ለጽደቁ ወለርትዑ እምነ እግዚእየ ወሊተኒ ሠርሐኒ ፍኖትየ ውስተ ቤቱ ለእኁሁ ለእግዚእየ ለአብርሃም ።
ወሖረት ይእቲ ወለት ወነገረተ ለቤተ እማ ዘንተ ነገረ ።
ወባቲ ለርብቃ እኅወ ዘስሙ ላባ ወሮጸ ላባ ኀበ ዝኩ ብእሲ አፍአ ኀበ ዐዘቅት ።
ሶበ ርእየ አዕኑጊሃ ወአውቃፈሃኒ ለእኅቱ ርብቃ ወትቤ ከመዝ ይቤለኒ ውእቱ ብእሲ ወመጽአ ኀበ ውእቱ ብእሲ እንዘ ይቀውም ኀበ ዐዘቅት ።
ወይቤሎ ነዓ ባእ ይትባረክ እግዚአብሔር ምንት ያቀውመከ አፍአ ናሁ አስተዳለውነ ማኅደረ ወቤተ ለአግማሊከ ።
ወቦአ ውእቱ ብእሲ ወአኅደረ አግማሊሁ ወአቅረቡ ሎቱ ሐሠረ ወእክለኒ ለአግማሊሁ ወአምጽኡ ሎቱ ማየ ለእግሩ ወለእልክቱኒ ዕደው እለ ምስሌሁ ።
ወአምጽኡ ሎቱ ኅብስተ ይብላዕ ወይቤሎሙ ኢይበልዕ እስከ እነግር ቃልየ ወይቤልዎ ንግር ።
ወይቤሎሙ ገብረ አብርሃም አነ ።
እግዚአብሔር ባረኮ ለእግዚእየ ጥቀ ወአዕበዮ ወወሀቦ አልህምተ ወአባግዐ ወወርቀ ወብሩረ ወአግብርተ ወአእማተ ወአግማለ ወአእዲገ ።
ወወለደት ሎቱ ሳራ ብእሲቱ ለእግዚእየ ለአብርሃም አሐደ ወልደ በዘረሥአ ወወሀቦ ኵሎ ዘቦቱ ሎቱ ።
ወአምሐለኒ እግዚእየ ወይቤለኒ ኢትንሣእ ለወልድየ ብእሲተ እምአዋልደ ከናአን እለ አኀድር አነ ውስቴቶን ።
ዳእሙ ሑር ውስተ ቤተ አቡየ ወውስተ ነገድየ ወንሣእ ብእሲተ ለወልድየ እምህየ ።
ወእቤሎ ለእግዚእየ ዮጊ ኢትፈቅድ ይእቲ ብእሲት መጺአ ምስሌየ ።
ወይቤለኒ እግዚእየ እግዚአብሔር ዘአሥመርኩ በቅድሜሁ ውእቱ ይፌኑ መልአኮ ቅድሜከ ወያሤኒ ፍኖተከ ወትነሥእ ብእሲተ ለወልድየ እምህየ ወእመአኮ እምነገድየ ወእመአከ በውስተ ቤተ አቡየ ።
ወይእተ አሚረ ንጹሐ ትከውን እምነ መሐላየ ወእመሰ አበዩከ ውሂበ ንጹሕ አንተ እመሐላ ።
ወሶበ መጻእኩ ዝየ ኀበ ዐዘቅት እቤ እግዚኦ አምላከ እግዚእየ አብርሃም ለእመ አንተ አውፃእከኒ ዮም በዛቲ ፍኖትየ እንተ አሐውር አነ ።
ናሁ ቆምኩ መልዕልተ ዐዘቅተ ማይ ወአዋልደ ሰብአ ሀገር ይወጽአ ይቅድሓ ማየ ወትኩን ይእቲ ድንግል እንተ አነ እብላ አስትይኒ ማየ ሕቀ እምነ ቀሡትኪ ።
ወትበለኒ ስተይ አንተኒ ወለአግማሊከኒ እቅዳሕ ይእቲ ብእሲት እንተ አስተዳለውከ ለገብርከ ይስሐቅ እግዚኦ ወቦቱ አአምር ከመ ገበርከ ምሕረተ ለእግዚእየ ለአብርሃም ።
ወኮነ እንበለ አኅልቅ ሐልዮ በልብየ በጊዜሃ ወወፅአት ርብቃ ወትጸውር ቀሡታ ወወረደት ውስተ ዐዘቅት ወቀድሐት ወእቤላ አስትይኒ ።
ወአውረደት ቀሡታ ፍጡነ ወትቤ ስተይ አንተ ወለአግማሊከኒ አሰቲ ።
ወተስእልክዋ ወእቤላ ወለተ መኑ አንቲ ንግርኒ ወትቤለኒ ወለተ ባቱኤል አነ ወልደ ናኮር ዘወለደት ሎቱ ሜልካ ወአሰርገውክዋ አዕኑገ ወአውቃፈ ውስተ እዴሃ ።
ወሶበ አደመተኒ ሰገድኩ ለእግዚአብሔር ወአእኰትክዎ ለአምላከ አብርሃም ዘአውፅአኒ ውስተ ፍኖተ ጽድቅ ከመ እንሣእ ወለተ እኁሁ ለእግዚእየ ለወልዱ ።
ወለእመሰ ትገብሩ ምሕረተ ወጽድቀ ላዕለ እግዚእየ ንግሩኒ ወእማእኮ እትመየጥ እማእኮ የማነ ወእማእኮ ፀጋመ ።
ወአውሥእዎ ባቱኤል ወላባ ወይቤሉ እምኀበ እግዚአብሔር ኮነ ዝነገር ወኢንክል ተዋሥኦ ኢሠናየ ወኢእኩየ ።
ነያ ርብቃ ንሥአ ወሑር ወትኩን ብእሲተ ወልደ እግዚእከ በከመ ይቤ እግዚእ ።
ወሶበ ሰምዐ ዘንተ ሰገደ ዲበ ምድር ።
ወአውጽአ ውእቱ ብእሲ ሰርጐ ወርቅ ወብሩር ወአልባሰ ሠናይተ ወወሀባ ለርብቃ ወወሀቦሙ አምኃሆሙ ለእኁሃ ወለእማኒ ።
ወእምዝ በልዑ ወሰትዩ ውእቱኒ ወእለ ምስሌሁ ወቤቱ ወተንሥኡ በጽባሕ ወይቤ ፈንውኒ ከመ እሑር ኀበ እግዚእየ ።
ወይቤሉ እኁሃ ወእማኒ ትንበር ወለትነ ዐሡረ መዋዕለ ምስሌነ ወእምዝ ትሑር ።
ወይቤሎሙ ኢተአኅዙኒ እንዘ እግዚአብሔር ሠርሐኒ ፍኖትየ ፈንውኒ ከመ እሑር ኀበ እግዚእየ ።
ወይቤልዎ ንጸውዓ ለርብቃ ወንስማዕ በውስተ አፉሃ ።
ወጸውዕዋ ለርብቃ ወይቤልዋ ተሐውሪኑ ምስለዝ ብእሲ ወትቤ አሐውር ።
ወፈነውዋ ለርብቃ ምስለ ንዋይ ወለወልደ አብርሃምኒ ፈነውዎ ምስለ እለ ምስሌሁ ።
ወባረክዋ ለርብቃ እኅቶሙ ወይቤልዋ እኅትነ አንቲ ወኩኒ አእላፈ ወአእላፈ አእላፍ ወይረስ ዘርእኪ አህጉረ ፀር ።
ወተንሥአት ርብቃ ወሐፃኒታ ዲቦራ ወተጽእና በአግማሊሆን ወሖራ ምስለ ውእቱ ብእሲ ወተወፈያ ውእቱ ብእሲ ለርብቃ ወሖሩ ።
ወይስሐቅሰ ይዋሒ ውስተ ገዳም መንገለ ዐዘቅት ወሀለዉ ኅዱራን ውስተ ምድር እንተ መንገለ አዜብ ።
ወወጽአ ይስሐቅ ይዛዋዕ ውስተ ገዳም ፍና ሰርክ ወሶበ ነጸረ ርእየ አግማለ እንዘ ይመጽኡ ።
ወሶበ ትኔጽር ርብቃ ርእየቶ ሊይስሐቅ ወወረደት እምውስተ ገመላ ።
ወተስእለቶ ለውእቱ ወልድ ወትቤሎ መኑ ውእቱ ዝንቱ ብእሲ ዘያንሶሱ ውስተ ገዳም ዘይትቄበለነ ወይቤላ ውእቱ ብእሲ ዝንቱ ውእቱ እግዚእየ ወነሥአት ሞጣሕተ ወተከድነት ገጻ ።
ወዜነዎ ለይስሐቅ ወልዱ ኵሎ ዘከመ ገብረ ።
ወቦአ ይስሐቅ ቤተ እሙ ወእምዝ ነሥአ ለርብቃ ወኮነቶ ብእሲቶ ወአፍቀራ ወአንገፍዎ ላሐ በእንተ እሙ ለይስሐቅ ።
ወተንሥአ እምህየ አብርሃም ወሖረ መንገለ ምድረ አዜብ ወኀደረ ማእከለ ቃዴስ ወማእከለ ሱሬ ወነበረ ውስተ ጌራርስ ።
