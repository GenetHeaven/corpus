ወተንሥአ እምህየ አብርሃም ወሖረ መንገለ ምድረ አዜብ ወኀደረ ማእከለ ቃዴስ ወማእከለ ሱሬ ወነበረ ውስተ ጌራርስ ።
ወይቤሎሙ አብርሃም በእንተ ሳራ ብእሲቱ እኅትየ ይእቲ ወለአከ አቤሜሌክ ንጉሠ ጌራራ ወነሥአ ለሳራ ።
ወቦአ እግዚአብሔር ኀበ አቤሜሌክ በይእቲ ሌሊት እንዘ ይነውም ወይቤሎ ናሁ ትመውት አንተ በእንተ ይእቲ ብእሲት እንተ ነሣእከ እስመ ብእሲተ ብእሲ ይእቲ ።
ወአቤሜሌክሰ ኢለክፋ ወይቤ አቤሜሌክ ሕዝበኑ ዘኢያእመረ በጽድቅ ትቀትል ።
ለሊሁ ይቤለኒ እኅትየ ይእቲ ወይእቲኒ ትቤለኒ እኅቱ አነ ወበንጹሕ ልብ ወበጽድቀ እደው ገበርክዎ ለዝንቱ ።
ወይቤሎ እግዚአብሔር በሕልም አነኒ አእመርኩ ከመ በንጹሕ ገበርኮ ለዝንቱ ወምሕኩከ ከመ ኢተአብስ ሊተ ወበእንተ ዝንቱ ኢኀደጉከ ትቅረባ ።
ወይእዜኒ አግብእ ለብእሲ ብእሲቶ እስመ ነቢይ ውእቱ ወይጼሊ ላዕሌከ ወተሐዩ ወእመሰ ኢያግባእካ አእምር ከመ ሞተ ትመውት አንተ ወኵሉ ዘዚአከ ።
ወተንሥአ አቤሜሌክ በጽባሕ ወጸውዐ ኵሎ ደቆ ወነገሮሙ ዘንተ ነገረ ወፈርህዎ ለእግዚአብሔር ኵሉ ሰብአ ቤቱ ጥቀ ።
ወጸውዖ አቤሜሌክ ለአብርሃም ወይቤሎ ምንትኑ ዘገበርከ ላዕሌየ ወላዕለ መንግሥትየ ኀጢአተ ዐቢየ ዘኢይገብሮ መኑሂ ገበርከ ላዕሌየ ።
ወይቤሎ አቤሜሌክ ለአብርሃም ምንተ ርኢየከ ገበርካሁ ለዝንቱ ።
ወይቤሎ አብርሃም እስመ እቤ ዮጊ አልቦ ፍርሀተ እግዚአብሔር ውስተዝ መካን ወይቀትሉኒ በእንተ ብእሲትየ ።
እስመ እኅትየ ይእቲ እመንገለ አቡየ ወአኮ እመንገለ እምየ ወኮነተኒ ብእሲትየ ።
ወአመ አውፅአኒ እግዚአብሔር እምቤተ አቡየ እቤለ ዘንተ ጽድቀ ግበሪ ላዕሌየ ውስተ ኵሉ መካን ኀበ ቦእነ በሊ እኁየ ውእቱ ።
ወነሥአ አቤሜሌክ ዕሠርተ ምእተ ጠፋልሐ ብሩር ወአባግዐ ወአልህምተ ወደቀ ወአዋልደ ወወሀቦ ለአብርሃም ወአግብአ ሎቱ ብእሲቶ ሳራሃ ።
ወይቤሎ አቤሜሌክ ለአብርሃም ናሁ ምድርየ ቅድሜከ ።
ወይቤላ ለሳራሂ ናሁ ወሀብክዎ ለእኁኪ ዐሠርተ ምእተ ጠፋልሐ ወዝንቱ ይኩንኪ ለኪ ለክብረ ገጽኪ ወለኵሉ እለ ምስሌኪ ወበኵሉ ጽድቅ ተናገራ ።
ወጸለየ አብርሃም ኀበ እግዚአብሔር ወፈወሶ እግዚአብሔር ለአቤሜሌክ ወለብእሲቱ ወአዋልዲሆሙ ወወለዳ ።
እስመ ዐጺወ ዐጸዋ እግዚአብሔር ለማኅፀን እምአፍአሃ እንተ ውስተ ቤቱ ለአቤሜሌክ በእንተ ሳራ ብእሲተ አብርሃም ።
ወአዘዘ ዮሴፍ ለመጋቢሁ ወይቤሎ ምላእ ሎሙ አኅስሊሆሙ ለእሉ ዕደው መጠነ ይክሉ ጸዊረ ወደይ ለለ አሐዱ ወርቆሙ ውስተ አኅስሊሆሙ ።
ወኮራየ እንተ ብሩር ደይ ውስተ ኀስሉ ለዘ ይንእስ ወሤጠ እክሉሂ ደይ ወገብረ በከመ ይቤሎ ዮሴፍ ።
ሶበ ጎሐ ጽባሕ ፈነዎሙ ለእሙንቱ ዕደው ምስለ እንስሳሆሙ ።
ወሶበ ወፅኡ እመንቱ ዕደው ዘእንበለ ይርሐቁ እምሀገር ነዋኀ ይቤሎ ዮሴፍ ለመጋቤ ቤቱ ተንሥእ ዴግኖሙ ወትልዎሙ ለእሉ ዕደው ።
ወአኀዞሙ ወበሎሙ እፎ ከመ እኪተ ትፈድዩኒ ህየንተ ሠናይ ።
ለምንት ትሰርቁኒ ገይበ ብሩር ዘቦቱ ይሰቲ እግዚእየ እኩየ ገበርክሙ በሎሙ ።
ወሖረ ወረከቦሙ ወይቤሎሙ ለምንት ትገብሩ ከመዝ ወትፈድዩኒ እኪተ ህየንተ ሠናይ ዘገበርኩ ለክሙ ወትሰርቁኒ ገይበ ብሩር ዘእግዚእየ ።
ወይቤልዎ ለምንት ትብል ከመዝ እግዚእነ ሐሰ ሎሙ ለአግብርቲከ ኢይገብርዎ ለዝንቱ ነገር ።
ወርቀ ጥቀ ዘረከብነ በውስተ አኅስሊነ አግባእነ ኀቤከ እምድረ ከናአን ወእፎኬ ንሰርቅ እምቤትከ ወርቀ አው ብሩረ ።
ይእዜኒ በኀበ ዘረከብከ ኮራከ እምኔነ እምውስተ አግብርቲከ ለይሙት ወንሕነሰ ንኩን አግብርተ ለእግዚእከ ።
ወይቤሎሙ ይእዜኒ ይኩን በከመ ትቤሉ ዘኀቤሁ ተረክበ ውእቱ ገይብ ይኩነነ ገብረ ወአንትሙሰ አንጻሕክሙ ርእሰክሙ ።
ወአውረዱ አኅስሊሆሙ ውስተ ምድር ፍጡነ ወአኀዙ ይፍትሑ ።
እምነ ዘይልህቅ እስከ ዘይንእስ ወረከበ ውእተ ገይበ በውስተ ኀስለ ብንያም ።
ወሠጠጡ አልባሲሆሙ ወጸዐኑ አኅስሊሆሙ ዲበ አእዱጊሆሙ ወገብኡ ውስተ ሀገር ።
ወቦኡ ኀበ ቤተ ዮሴፍ እንዘ ዓዲሁ ሀሎ ህየ ወወድቁ በገጾሙ ውስተ ምድር ።
ወይቤሎሙ ዮሴፍ ምንትኑ ዝንቱ ዘገበርክሙ ።
ወይቤ ይሁዳ ምንተ ንትዋሣእ ለእግዚእነ ወምንተ ንብል በምንት ንነጽሕ ዘእግዚአብሔር አግብአ ለዐመፃነ ላዕሌነ ።
ወናሁ ባሕቱ ኮነ አግብርቶ ለእግዚእነ ንሕነሂ ወዝንቱሂ ዘተረክበ በኀቤሁ ገይብ ።
ወይቤ ዮሴፍ ሐሰ ሊተ እስከ እገብሮ ለዝንቱ ነገር ውእቱ ብእሲ ዘበላዕሌሁ ተረክበ ኮራየ ውእቱ ይኩነኒ ገብረ ወአንትሙሰ ሑሩ ኀበ አቡክሙ በዳኅን ።
ወቀርበ ይሁዳ ኀቤሁ ወይቤ ብቍዐኒ እግዚኦ አብሐኒ እንብብ ቅድሜከ እግዚእየ ።
ኢትትመዓዖ ለገብርከ እስመ አንተ እምድኅረ ፈርዖን ።
እግዚእ አንተ ተስእልኮሙ ለአግብርቲከ ወትቤሎሙ ቦኑ ዘብክሙ አበ አው እኈ ።
ወንቤለከ እግዚኦ ብነ አበ አረጋዊ ወቦ ወልደ ንኡሰ ዘበርሥአቲሁ ።
ወእኁሁሰ ሎቱ ሞተ ወውእቱ ባሕቲቱ ተርፈ ለእሙ ወያፈቅሮ አቡሁ ።
ወትቤሎሙ ለአግብርቲከ አምጽእዎ ኀቤየ ወአዐቅቦ ።
ወንቤለከ ኢይክል ኀዲገ አቡሁ ውእቱ ሕፃን ወእመሰ ኀደጎ ይመውት ።
ወአንተሰ ባሕቱ ትቤሎሙ ለአግብርቲከ ለእመ ኢያምጻእክምዎ ለእኁክሙ ዘይንእስ ኢትሬእዩ ገጽየ ዳግመ ።
ወኮነ ሶበ ዐረግነ ኀበ አቡነ ገብርከ ዜነውናሁ ዘንተ ዘትቤለነ እግዚኦ ።
ወይቤለነ አቡነ ሑሩ ካዕበ ተሣየጡ ለነ ሕዳጠ እክለ ።
ወንቤሎ ንሕነ ኢንክል ሐዊረ እመ እኁነ ዘይንእስ ኢመጽአ ምስሌነ ።
እስመ አንክል ርእየ ገጹ ለውእቱ ብእሲ እመ ኢሀሎ እኁነ ምስሌነ ዘይንእስ ።
ወይቤለነ ገብርከ አቡነ ታአምሩ ለሊክሙ ከመ ክልኤተ ወለደት ሊተ ይእቲ ብእሲት ።
ወአሐዱሰ ወፅአ እምኀቤየ ወትቤሉኒ አርዌ በልዖ ወአርኢክዎ እንከ ዳግመ እስከ ይእዜ ።
ወለእመ ነሣእክምዎ ለዝኒ እምቅድመ ገጽየ ወእመቦ ከመ ደወየ በፍኖት ወታወርድዎ ለርሥዓንየ በሐዘን ውስተ መቃብር ።
ወይእዜኒ ለእመ ሖርነ ኀበ ገብርከ አቡነ ወኢሀሎ ምስሌነ ዝንቱ ሕፃን እስመ ተሰቅለት ነፍሱ በእንተ ዝንቱ ሕፃን ።
ወእምከመ ርእየ ከመ ኢሀሎ ምስሌነ ይመውት ወናወርዶ ውስተ መቃብር በጻዕር ወለርሥዓኒሁ ለገብርከ አቡነ ።
እስመ ገብርከ ተሐበዮ ለዝ ሕፃን እምኀበ አቡሁ ወይቤሎ ለእመ ኢያግባእክዎ ኀቤከ ወኢያቀምክዎ ቅድሜከ ጊጉየ ለእኩን ላዕሌከ አባ በኵሉ መዋዕለ ሕይወትየ ።
ወይእዜኒ እከውነከ ገብረ ህየንተዝ ሕፃን ወእነብር ኀቤከ እግዚኦ ወሕፃንሰ ይሑር ምስለ አኀዊሁ ።
እስመ ኢይክል ሐዊረ ኀበ አቡነ እንዘ ኢሀሎ ዝንቱ ሕፃን ኀቤነ ከመ ኢይርአይ እኪተ እንተ ትረክቦ ለአቡነ ።
ወይቤሎ እግዚአብሔር ለአብራም ፃእ እምነ ምድርከ ወእምነ ዘመድከ ወእምቤተ አቡከ ውስተ ምድር እንተ አነ አርእየከ ።
ወእሬስየከ ሕዝበ ዐቢየ ወእባርከከ ወአዐቢ ስመከ ወትከውን ቡሩከ ።
ወእባርኮሙ ለእለ ይባርኩከ ወእረግሞሙ ለእለ ይረግሙከ ወይትባረክ ኵሉ አሕዛበ ምድር በእንቲአከ ።
ወሖረ አብራም በከመ ይቤሎ እግዚአብሔር ወሖረ ሎጥሂ ምስሌሁ ወአመ ወፅአ አብራም እምነ ካራን ሰባ ወአምስቱ ክረምቱ ።
ወነሥአ አብራም ለሶራ ብእሲቱ ወሎጥሃ ወልደ እኁሁ ወኵሎ ንዋዮሙ ዘአጥረዩ በካራን ።
ወወፅኡ ወሖሩ ምድረ ከናአን ።
ወዖዳ አብራም ለይእቲ ምድር እስከ ሲኬም ኀበ ዕፅ ነዋኅ ወሰብአ ከናአንሰ ሀለዉ ይእተ አሚረ ውስተ ይእቲ ምድር ።
ወአስተርአዮ እግዚአብሔር ለአብራም ወይቤሎ ለዘርእከ እሁባ ለዛቲ ምድር ወነደቀ አብራም በህየ መሥዋዕተ ለእግዚአብሔር ዘአስተርአዮ ።
ወግዕዘ እምህየ ውስተ ምድረ ቤቴል ዘመንገለ ሠረቅ ወተከለ ህየ ዐጸደ ውስተ ቤቴል አንጻረ ባሕር ዘመንገለ ሠረቅ ወኀደረ ህየ ።
ወነደቀ በህየ ምሥዋዐ ለእግዚአብሔር ወጸውዐ ስሞ ።
ወተንሥአ ወሖረ ወግዕዘ አብራም ውስተ ገዳም ከመ ይኅድር ህየ ።
እስመ ጸንዐ ረኀብ ውስተ ብሔር ወወረደ አብራም ውስተ ግብጽ ከመ ይኅድር ህየ እስመ ጸንዐ ረኃብ ውስተ ብሔር ።
ወኮነ ሶበ ቀርበ አብራም ከመ ይባእ ውስተ ግብጽ ይቤላ አብራም ለሶራ ብእሲቱ አአምር ከመ ብእሲት ለሓየ ገጽ አንቲ ።
ወእምከመ ርእዩኪ ሰብአ ግብጽ ይብሉ ብእሲቱ ይእቲ ወይቀትሉኒ ወኪያኪስ ያሐይውኪ ።
ወበሊ እንከ እኅቱ አነ ከመ ያሠንዩ ሊተ በእንቲአኪ ወትሕዮ ነፍስየ በዕብሬትኪ ።
ወኮነ ሶበ በጽሐ አብራም ውስተ ግብጽ ወርእይዋ ለብእሲቱ ሰብአ ግብጽ ከመ ሠናይት ጥቀ ።
ወርእይዋ መላእክተ ፈርዖን ወወሰድዋ ኀበ ፈርዖን ወአብጽሕዋ ቤቶ ።
ወአሠነዩ ለአብራም በእንቲአሃ ወአጥረየ አባግዐ ወአልህምተ ወአእዱገ ወአግማለ ወአግብርተ ወአእማተ ወአብቅለ ።
ወሣቀዮ እግዚአብሔር ለፈርዖን ዐቢየ ሥቃየ ወእኩየ ወለቤቱሂ በእንተ ሶራ ብእሲቱ ለአብራም ።
ወጸውዖ ፈርዖን ለአብራም ወይቤሎ ምንትኑዝ ዘገበርከ ላዕሌየ ዘኢነገርከኒ ከመ ብእሲትከ ይእቲ ።
ለምንት ትቤለኒ እኅትየ ይእቲ ወነሣእክዋ ትኩነኒ ብእሲተ ወይእዜኒ ነያ ቅድሜከ ንሥአ ወሑር ።
ወአዘዘ ፈርዖን ይፈንውዎ ዕደው ለአብራም ወለብእሲቱ ወለኵሉ ንዋዮም ወለሎጥ ምስሌሁ ውስተ አሕቀል ።
ወኮነ ሕይወታ ለሳራ ምእት ዕሥራ ወስባዕቱ ዓመተ ።
ወሞተት ሳራ በሀገረ አራባቅ እንተ ውስተ ቈላት እንተ ይእቲ ኬብሮን እንተ ውስተ ከናአን ወዐርገ አብርሃም ከመ ይላሕዋ ለሳራ ወከመ ይብክያ ።
ወተንሥአ አብርሃም እምኀበ በድና ወይቤሎሙ ለደቂቀ ኬጢ ።
ነግድ ወፈላሲ አነ ምስሌክሙ ሀቡኒ ሊተኒ ከመ እሣየጥ መቃብረ ከማክሙ ወእቅብር በድንየ ።
ወአውሥእዎ ደቂቀ ኬጢ ለአብርሃም ወይቤልዎ አልቦ እግዚኦ ።
ስምዐነ አንተ እስመ ንጉሥ አንተ ለነ እምኀበ እግዚአብሔር በውስተ ዘኀረይከ መቃብርነ ቅብር በድነከ እስመ አልቦ እምኔነ ዘይከልአከ መቃብሪሁ ከመ ትቅብር በድነከ ህየ ።
ወተንሥአ አብርሃም ወሰገደ ቅድመ ሕዝብ ዘደቂቀ ኬጢ ።
ወይቤሎሙ አብርሃም እመ ሐለይክሙ ታቅብሩኒ በድንየ ንግርዎ በእንቲአየ ለኤፌሮን ዘሳአር ።
ወሀቡኒ በአተ ካዕበተ እንቲአሁ እንተ ሀለወት ውስተ ገራህቱ ሀቡኒያ በወርቅየ በሤጥ በመጠነ ኮነ ወእሣየጦ እምኔክሙ ።
ወሀሎ ኤፌሮን ማእከሎሙ ይነብር ለደቂቀ ኬጢ ወይቤሎ ኤፌሮን ኬጥያዊ ለአብርሃም እንዘ ይሰምዑ ደቂቀ ኬጢ ወኵሎሙ እለ ይበውኡ ውስተ ሀገር ።
ቅረበኒ እግዚእየ ወስምዐኒ ገራህቱሂ ወበአቱሂ ዘውስቴቱ ለከ እሁበከ በቅድመ ኵሉ ሰብአ ሀገርየ ናሁ ወሀብኩካሁ ቅብር በድነከ ።
ወሰገደ አብርሃም ቅድመ ኵሉ ሕዝብ ።
ወይቤሎ ለኤፌሮን እንዘ ይሰምዑ ኵሎሙ እስመ ቅሩብ አንተ ኀቤየ ስምዐኒ ሤጦ ለውእቱ ገራህት ንሣእ እምኀቤየ ወእቅብር በድንየ ህየ ።
ወአውሥኦ ኤፌሮን ለአብርሃም ወይቤሎ ።
አልቦ እግዚኦ ሰማዕኩ ምንትኑ ውእቱ ዝንቱ ወምንትኑ ውእቱ አርባዕቱ ምእት ጠፋልሕ ማእከሌየ ወማእከሌከ ቅብር እንከሰ በድነከ ህየ ።
ወሰምዖ አብርሃም ለኤፌሮን በከመ ይቤሎ በቅድመ ደቂቀ ኬጢ ወፈነወ አብርሃም ለኤፌሮን አርባዕተ ምእተ ጠፋልሐ ብሩር መፍዴ ዘኢኮነ ተምያነ ።
ወኮኖ ገራህቱ ለኤፌሮን ወበአቱሂ ወኵሉ ዕፀው እንተ ውስቴታ ።
ኮነ ለአብርሃም ወተሣየጦ በቅድመ ደቂቀ ኬጡ ።
ወእምዝ ቀበራ አብርሃም ለሳራ ብእሲቱ ውስተ በአተ ካዕበት እንተ ተሣየጠ በኀበ ኤፌሮን ።
ወሰምዐ ያዕቆብ ከመቦ እክለ ብሔረ ግብጽ ዘይሠይጡ ወይቤሎሙ ለደቂቁ ለምንት ትቴክዙ ።
ናሁ ሰማዕኩ አነ ከመ ቦቱ እክለ ብሔረ ግብጽ ሑሩ እንከ ወተሣየጡ ለነ ከመ ንሕየው ወኢንሙት በረኃብ ።
ወወረዱ አኀዊሁ ለዮሴፍ ዐሠርቱ ከመ ይሣየጡ እክለ በብሔረ ግብጽ ።
ወለብንያምሰ እኁሁ ለዮሴፍ ኢፈነዎ ምስለ አኀዊሁ እስመ ይቤ ኢይድወየኒ ውእቱሂ ።
ወመጽኡ ደቂቀ እስራኤል ኀበ ዮሴፍ እስመ ዐቢይ ረኃብ ኮነ ውስተ ምድረ ከናአን ።
ወዮሴፍሰ መልአክ ውእቱ ለብሔረ ግብጽ ወውእቱ ይሠይጥ ለኵሉ አሕዛበ ምድር ወሶበ መጽኡ አኀዊሁ ለዮሴፍ ሰገዱ ሎቱ በገጾሙ ውስተ ምድር ።
ወሶበ ርእዮሙ ዮሴፍ ለአኀዊሁ አእመሮሙ ወተናገሮሙ እኪተ ወይቤሎሙ እምአይቴ መጻእክሙ ወይቤልዎ እምብሔረ ከናአን ንሣየጥ እክለ ።
ወዮሴፍሰ አእመሮሙ ለአኀዊሁ ወእሙንቱሰ ኢያእመርዎ ።
ወተዘከረ ዮሴፍ ሕልሞ ዘሐለመ ወይቤሎሙ ሰብአ ዐይን አንትሙ ወመጻእክሙ ትርአዩ ግዕዘ ብሔር ።
ወይቤልዎ አልቦ እግዚኦ አግብርቲከሰ መጽኡ ይሣየጡ እክለ ።
ወኵልነ ደቂቀ አሐዱ ብእሲ ንሕነ ወኢኮነ ሰብአ ዐይን አግብርቲከሰ ።
ወይቤሎሙ አልቦ ሰብአ ዐይን አንትሙ ወመጻእክሙ ታእምሩ ግዕዘ ብሔር ።
ወይቤልዎ ዐሠርቱ ወክልኤቱ ንሕነ አግብርቲከ ወአኀው ንሕነ በብሔረ ከናአን ወሀሎ አሐዱኀበ አቡነ ዘይንእስ ወካልኡሰ ሞተ ።
ወይቤሎሙ በእንተዝ እብለክሙ ሰብአ ዐይን አንትሙ ።
ወበዝ ትትዐወቁ ሕይወተ ፈርዖን ከመ ኢትወፅኡ እምዝየ ለእመ ኢያምጻእክምዎ ለእኁክሙ ዘይንእስ ።
ፈንዉ አሐዱ እምኔክሙ ወያምጽኦ ለእኁክሙ ወአንትሙሰ ንበሩ እስከ ይትዐወቅ ነገርክሙ ለእመ አማን ትብሉ ወለእመ አልቦ ወእማእኮሰ ሕይወተ ፈርዖን ከመ ሰብአ ዐይን አንትሙ ።
ወወደዮሙ ውስተ ሞቅሕ እስከ ሠሉስ መዋዕል ።
ወይቤሎሙ ከመዝ ግበሩ ወተሐይዉ እስመ አንሰ እፈርሆ ለእግዚአብሔር ።
ወእመሰ ሥንአ አንትሙ ንበሩ አሐዱ እምኔክሙ ውስተ ሞቅሕ ወአንትመሰ ሑሩ ወስዱ እክለክሙ ዘተሣየጥክሙ ።
ወአምጽኡ እኂክሙኒ ዘይንእስ ኀቤየ ወነአምነክሙ ቃለክሙ ወእማእኮሰ ትመውቱ ወገብሩ ከማሁ ።
ወተባሀሉ በበ በይናቲሆሙ አማን በኀጢአትነ ረከበነ እስመ ተዐወርነ ሥቃዮ ለእኁነ እንዘ ያስተምሕረነ ወኢሰማዕናሁ አሜሁ ወበእንተ ዝንቱ መጽአ ላዕሌነ ዝንቱ ሥቃይ ።
ወአውሥኦሙ ፋቤል ወይቤሎሙ ኢይቤለክሙኑ ኢተዐምፁ ሕፃነ ወኢሰማዕክሙኒ ናሁ ዮም ደሙ ይትኀሠሠክሙ ።
ወእሙንቱሰ ኢያእመሩ ከመ ይሰምዖሙ ዮሴፍ እስመ ትርጕማን ሀሎ ማእከሎሙ ።
ወተግሕሠ ዮሴፍ እምኀቤሆሙ ወበከየ ወእምዝ ገብአ ኀቤሆሙ ወተናገሮሙ ወነሥኦ ለስምዖን ወአሰሮ በቅድሜሆሙ ።
ወአዘዘ ዮሴፍ ያምጽኡ አኅስሊሆሙ ወይደዩ ሎሙ እክለ ወወርቆሙኒ ለለአሐዱ ይደዩ ውስተ አሕስሊሆሙ ወገብሩ ኵሎ ከማሁ ።
ወጸዐኑ እክሎሙ ውስተ አእዱጊሆሙ ወኀለፉ እምህየ ።
ወፈትሐ አሐዱ ኀስሎ በኀበ ኀደሩ ከመ ያውጽእ እክለ ለአእዱጊሆሙ ወረከበ ዕቍረ ወርቁ ውስተ አፈ ኀስሉ ።
ወይቤሎሙ ገብአኒ ሊተሰ ወርቅየ ወናሁ ውስተ አፈ ኀስልየ ረከብክዎ ወደንገፆሙ ልቦሙ ወተሀውኩ በበ በይናቲሆሙ ወይቤሉ ምንተ ረሰየነ እግዚአብሔር ምንትኑ ዝ ዘከመዝ ።
ወበጽሑ ኀበ ያዕቆብ አቡሆሙ ውስተ ምድረ ከናአን ወነገርዎ ኵሎ እንተ ረከበቶሙ ።
ወይቤልዎ እኪተ ተናገረነ ብእሲ ባዕለ ብሔር ወወደየነ ውስተ ሞቅሕ ከመዘ ሰብአ ዐይን ንሕነ ለብሔር ።
ወንቤሎ ስንአ ንሕነ ወኢኮነ ሰብአ ዐይን ።
አሠርቱ ወክልኤቱ ንሕነ አሐው ደቂቀ አሐዱ ብእሲ ወአሐዱ እምኔነ ሞተ ወዘይንእስ ኀበ አቡነ ሀሎ ውስተ ምድረ ከናአን ።
ወይቤለነ ውእቱ ብእሲ ባዕለ ብሔር በዝንቱ ትትዐወቁ ከመ ሥንአ አንትሙ ወአሐደ እምአኀዊክሙ ኅድጉ ዝየ ኀቤየ ወእክለክሙሰ ዘተሣየጥክሙ ንሥኡ ወሑሩ ።
ወአምጽእዎ ለእኁክሙ ኀቤየ ወአአምር ከመ ሥንአ አንትሙ ወኢኮንክሙ ሰብአ ዐይን ወአገብኦ እንከ ለክሙ ለእኁክሙኒ ወትትጌበሩ ውስተ ብሔርነ ።
ወእምዝ ሶበ ሶጡ አኅስሊሆሙ ረከቡ ኵሎ ዕቍረ ወርቆሙ ውስተ አኅስሊሆሙ ወሶበ ርእዩ ወርቆሙ ፈርሁ እሙንቱሂ ወአቡሆሙኒ ።
ወይቤሎሙ ያዕቆብ ሊተ ዳእሙ አኅጣእክሙኒ ውሉደ ዮሴፍኒ ኢሀሎ ወስምዖንሂ ኢሀሎ ብንያምሃኒ ትንሥኡኒ ላዕሌየኑ ዳእሙ ኮነ ኵሉ ዝንቱ ።
ወይቤሎ ሩቤል ለአቡሁ ክልኤሆሙ ደቂቅየ ቅትል ለእመ ኢያግባእክዎ ኀቤከ ወአወፍየኒዮ ሊተ ውስተ እዴየ ወአነ አገብኦ ለከ ።
ወይቤሎሙ ኢይወርድ ወልድየ ምስሌክሙ እስመ እኁሁኒ ሞተ ወውእቱኒ ባሕቲቱ ተርፈ ለእመቦ ከመ ደወየ በፍኖት እንዘ ተሐውሩ ወታወርድዎ ለሢበትየ በሐዘን ውስተ መቃብር ።
ወመጽአ ዮሴፍ ወነገሮ ለፈርዖን ወይቤሎ አቡየ ወአኀዊየ ወእንስሳሆሙ ወኵሉ ንዋዮሙ መጽኡ እምድረ ከናአን ወናሁ በጽሑ ውስተ ምድረ ጌሴም ።
ወነሥአ ዮሴፍ እምአኀዊሁ ኀምስተ ዕደው ወአብጽሖሙ ምስሌሁ ኀበ ፈርዖን ።
ወይቤሎሙ ፈርዖን ለአኀዊሁ ለዮሴፍ ምንት ተግባርክሙ ወይቤልዎ ለፈርዖን ኖሎተ አባግዕ ንሕነ አግብርቲከ ንሕነሂ ወአበዊነሂ ።
ወይቤልዎ ለፈርዖን አኅድረነ ውስተ ምድር እንተ ኀበ መጻእነ እስመ አልቦ ምርዓየ ለእንስሳ አግብርቲከ ወዐብየ ረኃብ ውስተ ምድረ ከናአን ።
ወይእዜኒ አኅድር አግብርቲከ ውስተ ምድረ ጌሴም ።
ወይቤሎ ፈርዖን ለዮሴፍ እስመ መጽኡ አቡከ ወአኀዊከ ኀቤከ ።
ናሁ ምድረ ግብጽ ቅድሜከ ይእቲ ውስተ እንተ ትኄይስ ይኅድሩ አቡከ ወአኀዊከ ።
ወእመሰ ቦቱ እለ ታአምር ከመ ቦቱ ጽኑዓነ በውስቴቶሙ ዕደወ ሢሞሙ መላእክተ ኖሎት ለእንስሳየ ።
ወአምጽኦ ዮሴፍ ለአቡሁ ወአቀሞ ቅድመ ፈርዖን ወባረኮ ያዕቆብ ለፈርዖን ።
ወይቤሎ ፈርዖን ለያዕቆብ ሚመጠን መዋዕል ዘሐየውከ ።
ወይቤሎ ያዕቆብ ለፈርዖን መዋዕለ ሕይወትየሰ ዘሐየውኩ ምእት ወሠላሳ እማንቱ ዓመት ።
ሕዳጥ ወእኩያተ ኮናኒ መዋዕለ ሕይወትየ ወዓመትየኒ ወኢከመ ምንት ኮናኒ በኀበ መዋዕለ አበዊየ ዘሐይዉ ።
ወሶበ ባረኮ ያዕቆብ ለፈርዖን ወፅአ እምኀቤሁ ።
ወአኅደሮሙ ዮሴፍ ለአቡሁ ወለአኀዊሁ ወወሀቦሙ ምኵናነ በምድረ ግብጽ ውስተ እንተ ትኄይስ ምድር ውስተ ምድረ ራምሴ ዘአዘዘ ሎሙ ፈርዖን ።
ወዮሴፍ ይሰፍር ስርናየ ሲሳየ ለአቡሁ ወለአኀዊሁ ወለኵሉ ቤተ አቡሁ ለለ አሐዱ ነፍስ ይሰፍር ሲሳየ ስርናየ ።
ወአልቦ ስርናየ ውስተ ኵሉ ምድረ ግብጽ እስመ ዐብየ ረኃብ ጥቀ ወኀልቀ በረኃብ ብሔረ ግብጽ ወከናአን ።
ወአስተጋብአ ዮሴፍ ኵሎ ወርቀ ዘአምጽኡ ሰብአ ግብጽ ወሰብአ ከናአን ሤጠ እክል ዘሤጠ ሎሙ ወአብአ ዮሴፍ ኵሎ ወርቀ ቤተ ፈርዖን ።
ወኀልቀ ኵሉ ወርቅ ዘብሔረ ግብጽ ወዘብሔረ ከናአን ወመጽኡ ኵሉ ሰብአ ግብጽ ኀበ ዮሴፍ ወይቤልዎ ሀበነ እክለ ከመ ኢንሙት በቅድሜከ እስመ ኀልቀ ወርቅነ ።
ወይቤሎሙ ዮሴፍ አምጽኡ እንስሳክሙ ወአሀብክሙ እክለ ህየንተ እንስሳክሙ እመ ኀልቀ ወርቅክሙ ።
ወአምጽኡ እንስሳሆሙ ኀበ ዮሴፍ ወወሀቦሙ እክለ ህየንተ አባግዒሆሙ ወአልህምቲሆሙ ወህየንተ አእዱጊሆሙ ።
ሴሰዮሙ እክለ በይእቲ ዓመት ።
ወኀልቀት ይእቲ ዓመት ወመጽኡ ኀቤሁ በካልእት ዓመት ወይቤልዎ ከመ ኢንሙት ወኢንኅለቅ ለእግዚእነ ።
እስመ ተወድአ ወርቅነሂ ወንዋይነሂ ወእንስሳነሂ ወአኅለቅናሁ ለኵሉ እግዚኦ ወአልቦ ዘተረፈ ለነ በቅድሜከ እግዚኦ ዘእንበለ ሥጋነ ዘዚአነ ወምድርነ ።
ከመ ኢንሙት እንከ በቅድሜከ ወምድርነኒ ከመ ኢትማስን ንሥአነ ወአጥርየነ ኪያነሂ ወምድረነሂ ህየንተ እክል ወንኩን አግብርተ ለፈርዖን ወምድርነሂ ትኩን ሎቱ ።
ወሀበነ ዘርአ ወንዝራእ ከመ ንሕየው ወኢንሙት ወምድርነሂ ከመ ኢትማስን ።
ወአጥረየ ዮሴፍ ኵሎ ምድሮሙ ለግብጽ ወአግብአ ለፈርዖን ኵሎ ምድሮሙ እስመ ኀየሎሙ ረኃብ ወኮነ ኵሉ ምድር ለፈርዖን ።
ወኵሉ ሕዝብ ኮንዎ አግብርቲሁ ወቀነዮሙ እምአጽናፈ ምድር ወአድባሪሆሙኒ ወኵሎ ደወሎሙ ለግብጽ እምአጽናፈ ደወሎሙ ።
ዘእንበለ ምድሮሙ ለማርያን ባሕቲታ እንተ ኢያጥረየ ዮሴፍ እስመ ወሀቦሙ ፈርዖን ለማርያን ወፈተቶሙ ወጸገዎሙ ወበእንተዝ ኢሤጡ ምድሮሙ ።
ወይቤሎሙ ዮሴፍ ለኵሎሙ ሰብአ ግብጽ ወይቤሎሙ ናሁ ተሣየጥኩክሙ ኪያክሙሂ ወምድርክሙሂ ለፈርዖን ንሥኡ ለክሙ ዘርአ ወዝርእዋ ለምድርክሙ ።
ወታገብኡ ለፈርዖን እክለ ኃምስተ እደ ክፍለ ።
ወአርባዕተ እደ ለክሙ ዘይከውነክሙ ዘርአ ለምድርክሙ ወለሲሳይክሙ ወለሲሳየ ኵሉ ሰብእክሙ ።
ወይቤልዎ አሕየውከነ ወረከብነ ሞገሰ በቅድሜሁ ለእግዚእነ ወኮነ አግብርተ ለፈርዖን ።
ወኮነት ዛቲ ሥርዐት እንተ ሠርዐ ዮሴፍ ውስተ ምድረ ግብጽ ወቆመት እስከ ዛቲ ዕለት ከመ ያግብኡ ኃምስተ እደ ለፈርዖን እስከ ዮም ዘእንበለ ምድረ ማርያን ባሕቲታ እንተ ኢኮነት ለፈርዖን ።
ወነበረ እስራኤል ውስተ ጌሴም ወኮነት ይእቲ ክፍሎሙ ወበዝኁ ወመልኡ ጥቀ ።
ወሐይወ ያዕቆብ በምድረ ግብጽ ዐሠርተ ወሰባዕተ ዓመተ ወኮነ ዓመተ ሕይወቱ ለያዕቆብ ምእተ ወአርብዓ ወሰባዕት ዓመተ ።
ወቀርበ መዋዕሊሁ ለእስራኤል ለመዊት ወጸውዖ ለወልዱ ዮሴፍ ወይቤሎ እመ ረከብኩ ሞገሰ ቅድሜከ ደይ እዴከ ላዕለ ሥጋየ ።
ወግበር ላዕሌየ ምሕረተ ወጽድቀ ከመ ኢትቅብረኒ ውስተ ግብጽ ።
ዳእሙ ከመ እኑም ምስለ አበዊየ ወአውጽአኒ እምነ ብሔረ ግብጽ ወቅብረኒ ውስተ መቃብሮሙ ለአበዊየ ወይቤሎ ዮሴፍ ኦሆ እገብር በከመ ትቤ ።
ወይቤሎ መሐልኬ ሊተ ወመሐለ ሎቴ ወሰገደ እስራኤል ውስተ ከተማ በትሩ ።
ወእምድኅረ ዝንቱ ነገር ኮነ ቃለ እግዚአብሔር ኀበ አብራም በራእይ ወይቤሎ ኢትፍራህ አብራም አነ አጸንዐከ ወዐስብከ ብዙኅ ጥቀ ውእቱ በኀቤየ ።
ወይቤሎ አብራም ምንት ውእቱ እግዚኦ ዘትሁበኒ ወናሁ እመውት እንዘ አልብየ ውሉደ ።
ወናሁ ወልደ ማሴቅ ዘደማስቆ ዘይብልዎ ኢያውብር ዘእምነ ትውልደ ዘመድየ ውእቱ ይወርሰኒ ።
ይቤ አብራም እስመ ሊተ ኢወሀብከኒ ዘርአ ትውልደ ዘመድየ ይወርሰኒ ።
ወበጊዜሃ ኮነ ቃለ እግዚአብሔር እንዘ ይብል ኢይወርሴከ ውእቱሰ ካልእ ይወጽእ እምኔከ ወውእቱ ይወርሰከ ።
ወአውጽኦ አፍአ ወይቤሎ ነጽር ውስተ ሰማይ ላዕለ ወኈልቆሙ ለከዋክብት ለእመ ትክል ኈልቆቶሙ ወይቤሎ ከማሁ ውእቱ ዘርእከ ።
ወአምኖ አብራም ለእግዚአብሔር ወተኈለቆ ሎቱ ጽድቀ ።
ወይቤሎ አነ ውእቱ እግዚአብሔር አምላክከ ዘአውጻእኩከ እምነ ምድረ ከላዴዎን ከመ አሀብካሃ ለይእቲ ምድር ትትዋረሳ ።
ወይቤሎ እግዚኦ በምንት አአምር ከመ እወርሳ ።
ወይቤሎ ንሣእ ለከ ለህመ ዘሠለስቱ ዓመቱ ወጠሌ ዘሠለስቱ ዓመቱ ወበግዐ ዘሠለስቱ ዓመቱ ወማዕነቀ ወርግበ ።
ወንሣእ ከማሁ ኵሎ ዘንተ ወምትሮሙ እምነ ማእከሎሙ ወለአዕዋፍሰ ኢትምትሮን ።
ወወረዱ እልክቱ አዕዋፍ ላዕለ ዝክቱ ዘመዶሙ ዘተመትሩ ወነበረ አብራም ኀቤሆሙ ።
ወሶበ የዐርብ ፀሓይ ድንጋፄ መጽኦ ለአብራም ወናሁ ግሩም ጽልመት ወዐቢይ መጽአ ላዕሌሁ ።
ወይቤልዎ ለአብራም አእምሮ አእምር ከመ ሀለዎ ለዘርእከ ፈላሴ ይኩን ውስተ ምድር እንተ ኢኮነት እንቲአአሆሙ ።
ወይቀንይዎሙ ወይሣቅይዎሙ ወያጼዕርዎሙ አርባዕተ ምእታ ዓመተ ።
ወለውእቱሰ ሕዝብ እለ ይሣቅይዎሙ አነ እኴንኖሙ ወእምድኅረ ዝንቱ ይወጽኡ ዝየ ምስለ ብዙኅ ንዋይ ።
ወአንተሰ ተሐውር ወትገብእ ኀበ አበዊከ በርሥእ ሠናይ ።
ወበራብዕ ትውልድ ይገብኡ ዝየ እስመ እስከ ይእዜ ኢተፈጸመ ኀጣውኢሆሙ ለአሞሬዎን ።
ወሶበ ኮነ ጊዜ ይዕረብ ፀሓይ መጽአ ነድ ወመጽአ እሳት ወመጽአ እቶን ዘይጠይስ ኀለፈ እንት ማእከሉ ለውእቱ ዘመተረ ።
ወበይእቲ ዕለት አቅመ እግዚአብሔር ለአብራም ዘአሰፈዎ ወይቤሎ ።
ለዘርእከ እሁባ ለዛቲ ምድር እምነ ፈለገ ግብጽ እስከ ፈለግ ዐቢይ ፈለገ ኤፍራጦስ ።
ዘቄኖስ ወዘቄኔዜዎስ ወዘቄሜኔሎስ ።
ወዘቄጥዮስ ወዘፌሬዜዎስ ወዘፈራዮን ።
ወዘአሞሬዎስ ወዘከናኔዎን ወዘጌርጌሴዎስ ወዘኢያቡሴዎስ ።
ወነበረ ያዕቆብ ውስተ ምድር እንተ ውስቴታ ነበረ አቡሁ ውስተ ምድረ ከናአን ።
ወከመዝ ውእቱ ፍጥረቱ ለያዕቆብ ወኮኖ ለዮሴፍ ዐሠርቱ ወሰባዕቱ ዓመቱ ወይርዒ ምስለ አኀዊሁ አባግዐ አቡሁ ።
ወወሬዛ ውእቱ ምስለ ደቂቀ ባላ ወምስለ ደቂቀ ዘለፋ አንስቲያ አቡሁ ወአምጽኡ ላዕለ ዮሴፍ ውዴተ እኪተ ኀበ አቡሁ እስራኤል ።
ወያዕቆብሰ ያፈቅሮ ለዮሴፍ እምነ ኵሎሙ ደቂቁ እስመ በርሥዐቲሁ ወለዶ ወገብረ ሎቱ ክዳነ ዘሕብረ ዐሥቅ ።
ወሶበ ርእዩ አኀዊሁ ከመ ኪያሁ ያፈቅር አቡሆሙ እምነ ኵሎሙ አኀዋሁ ጸልእዎ አኀዊሁ ወኢክህሉ ተናግሮቶ ቃለ ሠናየ ።
ወሐለመ ዮሴፍ ሕልመ ወነገሮሙ ለአኀዊሁ ።
ወይቤሎሙ ስምዕዎ ለዝንቱ ሕልም ዘሐለምኩ ።
እሬኢ ከላስስቲክሙ ዘዘዚአክሙ ማእከለ ገዳም ወተንሥአ ክልስስት ዘዚአየ ወቆመ ወተመይጡ ከላስስቲክሙ ወሰገዱ ለዘዚአየ ክልስስት ።
ወይቤልዎ ነጊሠኑ ትነግሥ ላዕሌነ ወሚመ እግዚአኑ ትከውነነ ወአፈድፈዱ ዓዲ ጸሊኦቶ በእንተ ሕልሙ ወበእንተ ነገሩ ።
ወደገመ ዓዲ ወርእየ ሕልመ ወነገሮ ለአቡሁ ወይቤሎ ናሁ ሐለምኩ ካልአ ሕልመ ወከመዝ ሕልሙ ፀሓይ ወወርኅ ወዐሠርቱ ወአሐዱ ከዋክብት ይሰግዱ ሊተ ።
ወገሠጾ አቡሁ ወይቤሎ ምንት ውእቱ ዝንቱ ሕልምከ ዘሐለምከ አሐዝብ ንመጽእ አነ ወእምከ ወአኀዊከ ወንሰግድ ለከ ዲበ ምድር ።
ወቀንኡ ላዕሌሁ አኀዊሁ ወአቡሆሙሰ ዐቀቦ ለዝንቱ ነገር በልቡ ።
ወሖሩ አኀዊሁ ይርዐዩ አባግዒሆሙ ውስተ ሴኬም ።
ወይቤሎ እስራኤል ለዮሴፍ አኮኑ አኀዊከ ውስተ ሴኬም ነዓ እልአከ ኀቤሆሙ ወይቤሎ ኦሆ ነየ ።
ወይቤሎ ሑር ርኢ ለእመ ዳኅናንኑ አኀዊከ ወአባግዒሆሙኒ ወዜንወኒ ወፈነዎ እምነ ቈላተ ኬብሮን ወበጽሐ ውስተ ሴኬም ።
ወረከቦ አሐዱ ብእሲ እንዘ የዓይል ወይሳኲ ውስተ ገዳም ወተስእሎ ወይቤሎ መነ ተኀሥሥ ።
ወይቤሎ ዮሴፍ አይድዐኒ አይቴ ይርዕዩ አኀዊየ ።
ወይቤሎ ውእቱ ብእሲ ግዕዙ እምዝየሰ ወሰማዕክዎሙ ባሕቱ ይብሉ ነሐውር ዶታዮን ወሖረ ዮሴፍ ወተለዎሙ ለአኀዊሁ ወረከቦሙ በዶታዮን ።
ወቀደሙ ርእዮቶ እምርሑቅ ዘእንበለ ይቅረብ ኀቤሆሙ ወአሕሠሙ ለቀቲሎቱ ።
ወተባሀሉ አሐዱ ምስለ ካልኡ ነዋ ዝኩ ሐላሚ ።
ንዑ ንቅትሎ ወንግድፎ ውስተ አሐዱ እምእላንቱ ግብ ወንበል አርዌ እኩይ በልዖ ወንርአይ ምንት ውእቱ ሕለሚሁ ።
ወሶበ ርእዮ አድኀኖ ሩቤል እምእዴሆሙ ወይቤሎሙ ኢትቅትሉ ነፍሶ ።
ወኢትክዐዉ ደሞሂ ውስተ አሐዱ እምእላንቱ ዐዘቅት እለ ውስተ ገዳም ደይዎ ወእዴክሙ ባሕቱ ኢታውርዱ ላዕሌሁ ወከመ ያድኅኖ እምእዴሆሙ ወያግብኦ ኀበ አቡሁ ።
ወእምዝ ሶበ በጽሐ ዮሴፍ ኀቤሆሙ ሰለብዎ ክዳኖ ዘዐሥቅ ዘይለብስ ።
ወነሥእዎ ወወረውዎ ውስተ ዐዘቅት ወዐዘቅታ ሐዳስ ወአልባቲ ማየ ።
ወነበሩ ይብልዑ እክለ ወሶበ ያሌዕሉ አዕይንቲሆሙ ይሬእዩ ናሁ ሠያጢ አሐዱ ይመጽእ እምነ ገለአድ ይስማኤላዊ ውእቱ ወጽዑን ።
አግማሊሆሙ አፈዋተ ወርጢነ ወማየ ልብን ወየሐውሩ ያውርዱ ብሔረ ግብጽ ።
ወይቤሎሙ ይሁዳ ለአኅዊሁ ምንተ ይበቍዐነ ለእመ ቀተልናሁ ለእኁነ ወኀባእነ ደሞ ።
ንዑ ንሢጦ ኀበ እሉ ይስማዔላውያን ወእዴነሰ ኢናውርድ ላዕሌሁ እስመ እኁነ ውእቱ ወሥጋነ ወሰምዕዎ አኀዊሁ ዘይቤሎሙ ።
ወእንዘ የኀልፉ እሙንቱ ይስማዔላውያን ሤጥዎ ኀቤሆሙ ወሰሐብዎ አኀዊሁ ወአውፅእዎ እምነ ዐዘቅት ወሤጥዎ ለዮሴፍ ኀበ ይስማዔላውያን በዕሥራ ዲናር ወወሰዱዎ ለዮሴፍ ብሔረ ግብጽ ።
ወገብአ ሩቤል ኀበ ዐዘቅት ወሶበ ኢረከቦ ሠጠጠ አልባሲሁ ።
ወገብአ ኀበ አኀዊሁ ወይቤሎሙ ኢሀሎ ወልድ ውስተ ዐዘቅት ወአይቴ አሐውር እንከ አነ ።
ወነሥኡ ክዳኖ ዘዐሥቅ ወሐረዱ ላዕሌሁ ማሕስአ ጠሊ ወመልእዎ ደመ ለክዳኑ ።
ወወሰዱ ኀበ አቡሆሙ ወይቤልዎ ዘንተ ደሙ ረከብነ ወርኢ እመ ውእቱኑ ክዳኑ ለወልድከ ወለእመሂ ኢኮነ ።
ወአእሚሮ ይቤ ክዳኑ ለወልድየ ውእቱ ወአርዌ እኩይ በልዖ አርዌ መሠጦ ለዮሴፍ ።
ወሠጠጠ አልባሲሁ ያዕቆብ ወለብሰ ሠቀ ያዕቆብ ወቀነተ ውስተ ሐቌሁ ወላሐዎ ለወልዱ ብዙኀ መዋዕለ ።
ወተጋብኡ ደቂቁ ወአዋልዲሁ ወመጽኡ ያስተብቍዕዎ ለአቡሆሙ ከመ ያንግፍዎ ላሖ ወአበዮሙ ነጊፈ ላሖ ወይቤ እወርድ ዳእሙ ውስተ መቃብር ኀበ ወልድየ እንዘ እላሕዎ ወበከየ አቡሁ ።
ወእልክቱሰ ይስማዔላውያን ሤጥዎ ለዮሴፍ ብሔረ ግብጽ ኀበ ጴጠፍራ ሊቂ መበስላኒሁ ለፈርዖን ።
ወኮነ እምድኅረ ክልኤቱ ዓመት ርእየ ፈርዖን ሕልመ ከመዝ ይቀውም መልዕልተ ፈለግ ።
ወናሁ ከመ እምነ ፈለግ የዐርጉ ሰባዕቱ አልህምት ወሠናያን ወሥቡሓን ሥጋሆሙ ወይትረዐዩ ውስተ ማዕዶት ።
ወዐርጉ ካልአን ሰባዕቱ አልህምት እምድኅሬሆሙ ወእኩይ ራእዮሙ ወደገደግ ሥጋሆሙ ወይትረዐዩ ኀበ እልክቱ አልህምት ማዕዶተ ፈለግ ።
ወውሕጥዎሙ እልክቱ ሰባዕቱ አልህምት እለ እኩይ ራእዮሙ ወደገደግ ሥጋሆሙ ለእልክቱ አልህምት እለ ሥቡሕ ሥጋሆሙ ወሠናይ ራእዮሙ ወነቅሀ ፈርዖን ።
ወደገመ ሐሊመ ወናሁ ሰባዕቱ ሠዊት ዐርጉ እምነ አሐዱ ሥርው ኅሩያን ወሠናየን ።
ወናሁ ሰባዕቱ ሠዊት ቀጢናን ወዕቡራን ወወፅኡ ምስሌሆሙ ።
ወውኅጥዎሙ እልክቱ ሰባዕቱ ሠዊት ቀጢናን ወዕቡራን ለእልክቱ ስብዓቱ ሰዊት ኅሩያን ወምሉአን ወተንሥአ ፈርዖን ወአእመረ ከመ ሐለመ ።
ወኮነ ሶበ ጸብሐ ተሀውከት ነፍሱ ወለአከ ይጸውዕዎሙ ለኵሎሙ መፈክራነ ግብጽ ወኵሎ ጠቢባኒሆሙ ወነገሮሙ ሕልሞ ወስእኑ ፈክሮ ሎቱ ለፈርዖን ።
ወይቤሎ ሊቀ ቀዳሕያን ለፈርዖን ኀጢአትየ እዜከር እግዚእየ ፈርዖን ዮም ።
ፈርዖን ተምዕዖሙ ለአግብርቲሁ ወወደየነ ውስተ ቤተ ሞቅሕ ኪያየ ወሊቀ ኀባዝያን ።
ወሐለምነ ሕልመ ክልኤነ አነሂ ወውእቱሂ በበዚአነ ሐለምነ ።
ወሀሎ ምስሌነ ወልድ ዕብራዊ ወሬዛ ዘሊቀ መበስላን ወነገርናሁ ወፈከረ ለነ ።
ወኮነነ በከመ ፈከረ ለነ ወከማሁ ረከብነ አነሂ ገባእኩ ውስተ ሢመትየ ወለዝክቱኒ ሰቀልዎ ።
ወለአከ ፈርዖን ወጸውዕዎ ለዮሴፍ ወአውጽእዎ እምነ ቤተ ሞቅሕ ወላፀይዎ ወወለጡ አልባሲሁ ወአምጽእዎ ኀበ ፈርዖን ።
ወይቤሎ ፈርዖን ለዮሴፍ ሕልመ ሐለምኩ ወዘይፌክር ሊተ ኀጣእኩ ወሰማዕኩ አነ በእንቲአከ ከመ ሰማዕከ ሕልመ ወፈከርከ ።
ወአውሥኦ ዮሴፍ ለፈርዖን ወይቤሎ ዝንቱ ዘእንበለ እግዚአብሔር ወሀቦ ኢይክል ፈክሮ ።
ወነገሮ ፈርዖን ለዮሴፍ ወይቤሎ እሬኢ በሕልምየ ከመዝ እቀውም ውስተ ማዕዶተ ፈለግ ።
ወእምውስተ ፈለግ የዐርጉ ሰባዕቱ አልህምት እማዕዶተ ፈለግ ሥቡሓን ሥጋሆሙ ወሠናይ ራእዮሙ ወይትረዐዩ ውስተ ማዕዶት ።
ወናሁ ካልአን ስብዓቱ አልህምት የዐርጉ እምድኅሬሆሙ እምውስተ ፈለግ እኩያን ወሕሡም ራእዮሙ ወደገደግ ሥጋሆሙ ወኢርኢኩ ዘከማሆሙ ሕሡመ በኵሉ ምድረ ግብጽ ።
ወውኅጥዎሙ እልክቱ ደገደጋን ለእልክቱ ሰባዕቱ አልህምት ሥቡሓን ወሠናያን ።
ወቦኡ ውስተ ከርሦሙ ወኮነ ከመ ዘአልቦ ዘቦአ ውስተ ከርሦሙ ወገጾሙኒ ሕሡም ከመ ቀዳሚ ወነቃህኩ ወሰከብኩ ካዕበ ።
ወርኢኩ በሕልም ከመዝ ሰባዕቱ ሠዊት ይወጽኡ እምነ አሐዱ ሥርው ወምሉአን ወሠናያን ።
ወካልአን ሰባዕቱ ሠዊት ቀጢናን ወይቡሳን ይወፅኡ እምኔሆሙ ።
ወውኅጥዎሙ እልክቱ ቀጢናን ወይቡሳን ለእልክቱ ምሉአን ወሠናያን ወነገርክዎሙ ለመፈክራን ወአልቦ ዘፈከሩ ሊተ ።
ወይቤሎ ዮሴፍ ለፈርዖን ሕልሙ ለፈርዖን አሐዱ ውእቱ ዘይገብር እግዚአብሔር አርአዮ ለፈርዖን ።
እሉ ሰባዕቱ አልህምት ሠናያን ሰባዕቱ ዓመት እሙንቱ ወእሉሂ ሰባዕቱ ሠዊት ሠናያን ሰባዕቱ ዓመት እሙንቱ ሕልሙ ለፈርዖን አሐዱ ውእቱ ።
ወእሉ ሰባዕቱ አልህምት ደገደጋን እለ የዐርጉ እምድኅሬሆሙ ሰባዕቱ ዓመት እሙንቱ ወእሉሂ ሰባዕቱ ሠዊት ቀጢናን ወዕቡራን ሰባዕቱ ዓመት እሙንቱ ወይከውን ሰባዕቱ ዓመት ዘረኃብ ።
ወዝንቱ ቃል ዘእቤሎ ለፈርዖን ዘይገብር እግዚአብሔር አርአዮ ለፈርዖን ።
ናሁ ይመጽእ ስብዓቱ ዓመት ዘጽጋብ ብዙኅ ውስተ ኵሉ ምድረ ግብጽ ።
ወይመጽእ ስብዓቱ ዓመት ዘረኃብ እምድኅሬሁ ወይረስዕዎ ለጽጋብ በኵሉ ምድረ ግብጽ ።
ወየኀልቅ በረኃብ ኵሉ ብሔር እምነ ውእቱ ረኃብ ዘይመጽእ እምድኅሬሁ እስመ ዐቢይ ውእቱ ጥቀ ።
ወዘደገመ ፈርዖን ሐሊሞቶ እስመ እሙን ውእቱ ነገር እምኀበ እግዚአብሔር ወፍጡነ ይገብሮ እግዚአብሔር ለዝንቱ ።
ወይእዜኒ ኅሥሥ ለከ ብእሴ ጠቢበ ወልብወ ወሢሞ ላዕለ ኵሉ ምድረ ግብጽ ።
ወይግበር ፈርዖን መዛግብተ ውስተ ኵሉ ምድረ ግብጽ ወይድፍንዎ ለእክለ ግብጽ ዘስብዓቱ ዓመት ።
ወያስተጋብእዎ ለኵሉ እክል ዘስብዓቱ ዓመት ዘጽጋብ ወያስተጋብእ ፈርዖን ስርናዮ ወእክሎ ውስተ አህጉር ወይትዐቀብ ።
ወይኩን ውእቱ እክል ዘየዐቅቡ ሲሳየ ለኵሉ ብሔር ለአመ ረኃብ ዘይመጽእ ውስተ ብሔረ ግብጽ ወኢይሙት ሰብአ በረኃብ ።
ወአደሞ ለፈርዖን ዝንቱ ነገር ወለኵሉ ሰብኡ ።
ወይቤሎሙ ፈርዖን ለኵሉ ሰብኡ ቦኑ እንከ ዘተረክበ ከመ ዝንቱ ብእሲ ዘመንፈሰ እግዚአብሔር ላዕሌሁ ።
ወይቤሎ ፈርዖን ለዮሴፍ እስመ ለከ አርየከ እግዚአብሔር ዘንተ ኵሎ ወአልቦ ብእሴ ዘይጠብበከ ወዘይሌቡ እምኔከ ።
አንተ ኩን ላዕለ ኵሉ ቤትየ ወለቃለ ዚአከ ይትአዘዝ ኵሉ ሕዝብ ወእንበለ መንበር አልቦ ዘእፈደፍደከ አነ ።
ወይቤሎ ፈርዖን ለዮሴፍ ናሁ እሠይመከ አነ ውስተ ኵሉ ምድረ ግብጽ ።
ወአውጽአ ፈርዖን ሕልቀቶ እምነ እዴሁ ወወደየ ውስተ እዴሁ ለዮሴፍ ወአልበሶ ልብሰ ሜላት ወአዕነቆ ባዝግና ወርቅ ውስተ ክሳዱ ።
ወአጽዐኖ ውስተ ፈረስ ዘዚአሁ ወዖደ ዐዋዲ ቅድሜሁ ወሤሞ ላዕለ ኵሉ ምድረ ግብጽ ።
ወይቤሎ ፈርዖን ለዮሴፍ አነ ለሊየ ፈርዖን ዘእንበሌከ አልቦ ዘእገብር ወኢምንተ ውስተ ኵሉ ምድረ ግብጽ ።
ወሰመዮ ፈርዖን ስሞ ለዮሴፍ ፍስንቶፌኔኅ ወወሀቦ አሴኔትሃ ወለተ ጴሜጤፌራ ማሪ ዘሀገረ ሄሊዮቱ ትኩኖ ብእሲተ ።
ወሠላሳ ዓመቱ ሎቱ ለዮሴፍ አመ ይቀውም ቅድመ ፈርዖን ንጉሠ ግብጽ ወሶበ ወፅአ ዮሴፍ እምቅድመ ገጹ ለፈርዖን ወአንሶሰወ ውስተ ኵሉ ምድረ ግብጽ ።
ወኵሎ ዘአውጽአት ምድር እክለ ዘሰባዕቱ ዓመት ዘጽጋብ ከላስስቲሁ ።
ወኵሎ እክሎ አስተጋብኡ ዘብሔረ ግብጽ ወዘገቡ እክለ ውስተ ኵሉ አህጉር ወአድያመ ብሔር ከመ ይኩን ሲሳየ ።
ወዘገበ ዮሴፍ ስርናየ ከመ ኆፃ ባሕር ብዙኀ ጥቀ እስከ ስእኑ ኈልቆቶ ወዘእንበለ ኍልቍ ኮነ ።
ወተወልዱ ለዮሴፍ ደቂቅ ክልኤቱ ዘእንበለ ይምጻእ መዋዕለ ረኃብ እለ ወለደት ሎቱ አሴኔት ።
ወሰመዮ ስመ በኵሩ ምናሴ እንዘ ይብል እስመ ገብረ ሊተ እግዚአብሔር ከመ እርሳዕ ኵሎ ሕማምየ ወኵሎ ዘቤተ አቡየ ።
ወሰመዮ ስሞ ለካልእ ኤፍሬም እንዘ ይብል እስመ አዕበየኒ እግዚአብሔር በብሔረ ሥቃይ ።
ወኀሊፎ ሰባዕቱ ዓመት ዘጽጋብ ።
አኀዘ ይምጻእ ሰባዕቱ ዓመት ዘረኃብ በከመ ይቤ ዮሴፍ ።
ወኮነ ረኃብ ውስተ ኵሉ ምድረ ግብጽ ወጸርኀ ኵሉ ሕዝብ ኀበ ፈርዖን በእንተ እክል ወይቤሎሙ ሑሩ ኀበ ዮሴፍ ወዘይቤለክሙ ውእቱ ግበሩ ።
ረኃብሰ በጽሐ ውስተ ኵሉ ገጸ ምድር ወርእዮ ዮሴፍ መዛግብተ እክል አርኀወ ወሤጠ ለኵሉ ሰብአ ግብጽ ።
ወመጽአ ኵሉ በሓውርት ውስተ ግብጽ ከመ ይሣየጥ እክለ በኀበ ዮሴፍ እስመ ዐቢይ ኮነ ረኃብ ውስተ ኵሉ ብሔር ።
ወእምዝ ወረደ ይሁዳ በእማንቱ መዋዕል እምኀበ አኀዊሁ ወኀደረ ኀበ አሐዱ አዶላማዊ ዘስሙ ኤራስ ።
ወርእየ አሐተ ወለተ አሐዱ ብእሲ ከናናዊ ወስማ ሤዋ ወነሥአ ወአውሰባ ።
ወፀንሰት ወወለደት ወልደ ወሰመየቶ ስሞ ዔር ።
ወፀንሰት ዓዲ ወወለደት ወልደ ወሰመየቶ ስሞ አውናን ።
ወዓዲ ደገመት ወወለደት ወልደ ወሰመይዎ ስሞ ሴሎም በውስተ ብሔር ዘስሙ ኮሰቤ ሀለወት አመ ወለደቶሙ ።
ወነሥአ ይሁዳ ብእሲተ ለወልዱ ለዔር በኵሩ እንተ ስማ ትዕማር ።
ወኮነ ዔር በኵሩ ለይሁዳ እኩየ በቅድመ እግዚብሔር ወቂተሎ እግዚአብሔር ።
ወይቤሎ ይሁዳ ለአውናን ባእ ኀበ ብእሲተ እኁከ ወተሐመዋ ወአቅም ዘርአ ለእኁከ ።
ወሶበ አእመረ አውናን ከመ ኢኮነ ሎቱ ዘርእ ሶበ ቦአ ኀበ ብእሲተ እኁሁ ይክዑ ዲበ ምድር ከመ ኢየሀብ ዘርአ ለእኁሁ ።
ወእኩየ ኮነ ውእቱኒ ቅድመ እግዚአብሔር እስመ ከመዝ ገብረ ወቀተሎ ሎቱኒ ።
ወይቤላ ይሁዳ ለትዕማር መርዓቶሙ ንበሪ ማዕሰብኪ ውስተ ቤተ አቡኪ እስከ ይልህቅ ሴሎም ወልድየ እስመ ይቤ ዮጊ ይመውትኒ ዝኒ ከመ አኀዊሁ ወሖረት ትዕማር ወነበረት ቤተ አቡሃ ።
ወሶበ ተፈጸመ መዋዕሊሃ ሞተት ሤዋ ብእሲተ ይሁዳ ወነጊፎ ላሐ ይሁዳ ዐርገ ኀበ ይቀርፅ አባግዒሁ ውእቱ ወዔራስ ኖላዊሁ አዶላማዊ ውስተ ቴምና ።
ወአይድዕዋ ለትዕማር መርዓቶሙ ወይቤልዋ ናሁ ሐሙኪ የዐርግ ውስተ ቴምና ይቅርፅ አባግዒሁ ።
ወኀደገት አልባሲሃ ዘመበለታ ወለብሰት ሞጣሕታ ወተንሥአት ወነበረት ውስተ አንቀጽ ውስተ ፍኖት ዘቴምና እስመ ርእየት ከመ ልህቀ ሴሎም ወውእቱሰ ኢፈቀደ የሀባ ኪያሃ ትኩኖ ብእሲተ ።
ወሶበ ርእያ ይሁዳ አምሰላ ዘማ እስመ ተገልበበት ገጻ ወኢያእመራ ።
ወተግሕሠ ኀቤሃ እምውስተ ፍኖት ወይቤላ አብእኒ ኀቤኪ ወትቤሎ ምንተ ትሁበኒ እመ ቦእከ ኀቤየ ።
ወይቤላ አነ እፌኑ ለኪ ማሕስአ ጠሊ እምውስተ አባግዒነ ወትቤሎ ሀበኒ አኅዘ እስከ ትፌኑ ሊተ ።
ወይቤላ ምንተ እሁበኪ አኅዘ ወትቤሎ ሕልቀተከ ወቆብዐከ ወበትረከ እንተ ውስተ እዴከ ወወሀባ ወቦአ ኀቤሃ ወፀንሰት ።
ወተንሥአት ወሖረት ወአንበረት ውእተ አልባሲሃ ወለብሰት አልባሰ መበለታ ።
ወፈነወ ላቲ ይሁዳ ውእተ ማሕስአ ጠሊ ምስለ ኖላዊሁ አዶላማዊ ከመ ይንሣእ አኅዞ እምኀበ ይእቲ ብእሲት ወኢረከባ ።
ወተስእለ ለሰብአ ውእቱ ብሔር ወይቤ አይቴ ዛቲ ዘማ እንተ ነበረት ውስተ ፍኖት ወይቤልዎ አልቦቱ ዝየሰ ዘማ ።
ወገብአ ኀበ ይሁዳ ወይቤሎ ኢረከብክዋ ወሰብአ ውእቱኒ ብሔር ይቤሉኒ አልቦ ዝየሰ ዘማ ።
ወይቤ ይሁዳ ኅዱግዎ ላቲ አላ ከመ ኢይሥሐቁ ላዕሌነ ፈነውኩ አንሰ ማሕስአሂ ወሶበ ኢረከብካሃሰ ኮነ ።
ወእምዝ እምድኅረ ሠለስቱ አውራኅ ዜነውዎ ለይሁዳ ወይቤልዎ ዘመወት ትዕማር መርዓትክሙ ወናሁ ፀንሰት በዝሙት ወይቤ ይሁዳ ያውፅእዋ ወያውዕይዋ ።
ወእንዘ ይወስድዋ ለአከት ኀበ ሐሙሃ ወትቤሎ ዝንቱ ዘመኑ ወዘአይኑ ብእሲ ዝንቱ ፅንስ ወትቤሎ ርኢ ዘንተ ቆብዐ ወዘንተ በትረ ።
ወርእየ ይሁዳ ወይቤ ጸድቅት ትዕማር እምኔየ እስመ ኢወሀብክዋ ሴሎምሃ ወልድየ ወኀደጋ ቀቲሎታ እንከ ወኢደገመ ይሁዳ ቀሪቦታ ።
ወኮነ ሶበ ወለደት ወመንታ ሀለወ ውስተ ከርሣ ።
ወእምዝ ሶበ ትወልድ አውፅአ እዴሁ አሐዱ ወነሥአት መወልድ ወአሰረት ለየ ውስተ እዴሁ ወትቤ ዝንቱ ይቀድም ወፂአ ።
ወሶበ አሰሰለ እዴሁ ወፅአ እኁሁ ወትቤ ዕፁብ ውእቱ ወሰመየቶ ስሞ ፋሬስ ።
ወእምድኅሬሁ ወፅአ እኁሁኒ ወዝክቱሂ ዘውስተ እዴሁ ለይ ሰመየት ስሞ ዛራ ።
ወወፅአት ዲና ወለተ ልያ እንተ ወለደት ለያዕቆብ ከመ ትርአይ አዋልደ ውእቱ ብሔር ።
ወርእያ ሴኬም ወልደ ኤሞር ኮርያዊ መልአከ ብሔር ወነሥአ ወሰከበ ምስሌሃ ወአኅሰራ ።
ወርእያ ነፍስታ ለዲና ወለተ ያዕቆብ ወአፍቀራ ለይእቲ ድንግል ወተናገረ በእንተ ግዕዛ ።
ወይቤሎ ሴኬም ለኤሞር አቡሁ ንሥአ ሊተ ለዛቲ ድንግል ትኩነኒ ብእሲተ ።
ወሰምዐ ያዕቆብ ከመ አርኰሳ ለዲና ወለቱ ወልደ ኤሞር ወደቂቁሰ ሐቅለ ሀለዉ ምስለ እንስሳ ወአርመመ ያዕቆብ እስከ ይበጽሑ ።
ወመጽአ ኤሞር አቡሁ ለሴኬም ኀበ ያዕቆብ ከመ ይትናገሮ ።
ወመጽኡ ደቂቁ እምሐቅል ወሶበ ሰምዑ ደንገፁ ጥቀ ወተከዙ እስመ ኀፍረተ ገብረ ሴኬም ላዕለ እስራኤል ዘከመ ሰከበ ምስለ ወለተ ያዕቆብ ወኢኮነ ከማሁ ሕጉ ።
ወተናገሮሙ ወይቤሎሙ ሴኬም ወልድየ አፍቀራ ለወለትክሙ ሀብዎ ትኩኖ ብእሲተ ።
ወትትሐመውነ ሀቡነ አዋልዲክሙ ወአዋልዲነኒ ንሥኡ ለደቂቅክሙ ።
ወንበሩ ምስሌነ ወምድርሰ ናሁ ርሒብ ቅድሜክሙ ወኅድሩ ወተገበሩ ውስቴታ ።
ወይቤሎሙ ሴኬም ለአቡሃ ወለአኀዊሃ ረከብኩ ጸጋ በቅድሜክሙ ወኵሎ ዘትብሉ እሁብ ።
ረስዩ ሊተ ዛተ ፍትሐ በቅድሜክሙ ወዘትቤሉ ወመጠነ አብዛኅክሙ ጥቀ ሕጼሃ እሁበክሙ ወሀቡኒያ ለዛቲ ወለት ትኩነኒ ብእሲተ ።
ወአውሥእዎ ደቂቀ ያዕቆብ ለሴኬም ወለኤሞር አቡሁ በጕሕሉት ወይቤልዎሙ እስመ አርኰስዋ ለዲና እኅቶሙ ።
ወይቤልዎሙ ስምዖን ወሌዊ አኀዊሃ ለዲና ኢንክል ገቢሮቶ ለዝንቱ ነገር ከመ ነሀብ እኅተነ ለብእሲ ዘኢኮነ ግዙረ እስመ ፅእለት ውእቱ ለነ ።
ወበዝንቱ ባሕቱ ትኩኑ ከማነ ወንነብር ምስሌክሙ ለእመ ገዘርክሙ ኵሎ ተባዕተክሙ ።
ወንሁበክሙ አዋልዲነ ወንነሥእ አዋልዲክሙ ለነ አንስቲያ ወንነብር ምስሌክሙ ወንከውን አሐደ ዘመደ ።
ወለእመሰ ኢሰማዕክሙነ ንነሥእ አዋልዲነ ወነሐውር ።
ወአደሞሙ ለኤሞር ወለሴኬም ዝንቱ ነገር ።
ወኢጐንደየ ገቢሮቶ ውእቱ ወልድ ለዝንቱ ነገር እስመ ያፈቅራ ለወለተ ያዕቆብ ወውእቱ ይከብር እምነ ኵሉ ቤተ አቡሁ ።
ወሖሩ ኤሞር ወሴኬም ውስተ አንጻረ ሀገር ወነገሩ ለኵሉ ዕደወ ሀገሮሙ ።
ወይቤልዎሙ እሉ ዕደው ስንአ እሙንቱ ምስሌነ ወይነብሩ ውስተ ምድርነ ወይትጌበርዋ እስመ ረሓብ ይእቲ ምድር ቅድሜሆሙ ።
ወአዋልዲሆሙኒ ንነሥእ ለነ አንስቲያ ወአዋልዲነኒ ንሁቦሙ ።
ወበዝ ባሕቲታ ንትመሰሎሙ ከመ እሙንቱሂ ይኩኑ ከማነ እሉ ዕደው ወንኩን አሐደ ዘመደ ወንግዝር ኵሎ ተባዕተነ በከመ እሙንቱ ይትገዘሩ ።
ወመራዕይሆሙኒ ወንዋዮሙኒ ወእንስሳሆሙኒ አኮኑ ለነ ውእቱ ወበዝንቱ ባሕቱ ከመ ንኩን ከማሆሙ ወይነብሩ ማእከሌነ ።
ወይቤልዎ ለኤሞር ወለወልዱ ሴኬም ኵሎሙ እለ ይበውኡ ውስተ አንቀጸ ሀገር ኦሆ ወተገዝሩ ከተማ ሥጋ ነፍስቶሙ ኵሉ ተባዕቶሙ ።
ወእምዝ አመ ሣልስት ዕለት እንዘ ሀለዉ ውስተ ሕማም ወጽሉዓን እሙንቱ ነሥኡ ክልኤሆሙ ደቂቀ ያዕቆብ ስምዖን ወሌዊ አኀዊሃ ለዲና ወነሥኡ መጣብኂሆሙ ዘዘ ዚአሆሙ ወቦኡ ውስተ ሀገር ተታቢዖሙ ወቀተሉ ተባዕቶሙ ።
ወለኤሞርሂ ወለሴኬምሂ ቀተልዎሙ ወነሥእዋ ለዲና እኅቶሙ ወአውፅእዋ እምነ ቤተ ሴኬም ።
ወቦኡ ደቂቀ ያዕቆብ ኀበ ቅቱላን ወበርበርዋ ለይእቲ ሀገር እንተ ውስቴታ አርኰስዋ ለዲና እኅቶሙ ።
ወነሥእዎሙ አባግዒሆሙ ወአልህምቲሆሙ ወአእዱጊሆሙ ወኵሎ ዘሀሎ ውስተ ሐቀል ወውስተ ሀገር ።
ወነባሪሆሙኒ ወአንስቲያሆሙኒ ወኵሎ ቍስቋሶሙ ወፄወውዎ ወበርበሩ ኵሎ ዘውስተ ሀገር ወዘውስተ አብያት ።
ወይቤሎሙ ያዕቆብ ለስምዖን ወለሌዊ እኩየ ረሰይክሙ ወአጽላእክሙኒ በኀበ ኵሎሙ እለ ይነብሩ ውስተ ኵሉ ምድር ኀበ ከናኔዎን ወፌርዜዎን ።
ወአንሰ ውሑድ አነ በኍልቍየ ወይትጋብኡ ላዕሌየ ወይቀትሉኒ ወእትቀጠቀጥ አነ ወቤትየ ።
ወይቤልዎ ለምንትኬ ከመ ዘማ ረሰይዋ ለእኅትነ ።
ወአእመራ አዳም ለሔዋን ብእሲቱ ወፀንሰት ወወለደት ቃየንሃ ወትቤ አጥረይነ ብእሴ በእንተ እግዚአብሔር ።
ወደገመት ወለደቶ ለእኁሁ ለአቤል ወኮነ አቤል ኖላዌ አባግዕ ወቃየንሰ መስተገብረ ምድር ኮነ ።
ወእምድኅረዝ መዋዕል አምጽአ ቃየን እምነ ፍሬ ምድር መሥዋዕተ ለእግዚአብሔር ።
ወአቤልሂ ገብረ ወአምጽአ እምነ በኵረ አባግዒሁ ወእምነ ሥቡሐኒሆሙ ወነጸረ እግዚአብሔር ላዕለ አቤል ወላዕለ መሥዋዕቱ ወቍርባኒሁኒ ።
ወላዕለ ቃየንሰ ወላዕለ መሥዋዕቱ ኢነጸረ ወአኅዘኖ ለቃየን ጥቀ ወወድቀ በገጹ ።
ወይቤሎ እግዚአብሔር ለቃየን ለምንት ተኅዝን ወለምንት ወድቀ ገጽከ ።
አኮ በጽድቅ ዘአምጻእከ ወርቱዕሰ በጽድቅ ታምጽእ ሊተ አበስከ እንከ አርምም ኀቤከ ምግባኢሁ ወአንተ ትኴንኖ ።
ወይቤሎ ቃየን ለአቤል እኁሁ ነዓ ንሑር ናንሶሱ ሐቅለ ወኮነ እንዘ ሀለዉ ገዳመ ተንሥአ ቃየን ላዕለ አቤል እኁሁ ወቀተሎ ።
ወይቤሎ እግዚአብሔር ለቃየን አይቴ ውእቱ አቤል እኁከ ወይቤሎ ኢያአምር ቦኑ ዐቃቢሁ አነ ለእኁየ ።
ወይቤሎ እግዚአብሔር ምንተ ገበርከ ቃለ ደሙ ለእኁከ በጽሐ ኀቤየ እምነ ምድር ።
ወይእዜኒ ርግምተ ትኩን ምድር እንተ አብቀወት ከመ ትስተይ ደሞ ለእኁከ እምእዴከ ።
እስመ ትትጌበራ አንተ ወኢትዌስክ ከመ ተሀብከ ኀይላ ርዑደ ወድንጉፀ ኩን ላዕለ ምድር ።
ወይቤሎ ቃየን ለእግዚአብሔር ተዐቢኑ ኀጢአትየ ዘእምተኀድገት ሊተ ።
ወእመሰ ታወጽአኒ እምድር ወእምነ ቅድመ ገጽከ እትኀባእኒ ወእከውን ርዑደ ወድንጉፀ በዲበ ምድር ወኵሉ ዘረከበኒ ይቀትለኒ ።
ወይቤሎ እግዚአብሔር ለቃየን ዘቀተሎ ለቃየን ሰባዕተ በቀለ ያበቅል ወገብረ እግዚእአብሔር ለቃየን ተአምረ ከመ ኢይቅትሎ ኵሉ ዘረከቦ ።
ወወጽአ ቃየን እምቅድመ እግዚአብሔር ወኀደረ ውስተ ምድር እንተ ስማ ኑዱ ወተረፈ አዳም ውስተ ምድረ ኤድም ወቃየንሰ ሖረ ወኀደረ ታሕተ ምሥራቅ ኤድም ።
ወአእመራ ቃየን ለብእሲቱ ወፀንሰት ወወለደት ሎቱ ሄኖኅሃ ወነደቀ ቃየን ሀገረ ወሰመያ በስመ ወልዱ ሄኖኅ ።
ወወለደ ሄኖኅ ጋይዳድሃ ወጋይዳድ ወለዶ ለመላልኤል ወመላልኤል ወለዶ ለማቱሰላ ወማቱሰላ ወለዶ ለለሜክ ።
ወአውሰበ ለሜክ ክልኤተ አንስተ ስማ ለአሐቲ ሳላ ወስመ ካልእታ አዳ ።
ወወለደት ዮቤልሃ ወውእቱ ኮነ አቡሆሙ ለኵሎሙ እለ የኀድሩ በአዕጻዳተ ኖሎተ እንስሳ ።
ወስመ እኁሁ ኢዮቤል ወውእቱ ኮነ አቡሆሙ ለኵሎሙ እለ ይዘብጡ ኦርጋኖነ ወማኅሌተ ።
ወወለደት ሳላ ቱበልቄን ወኮነ ይገብር ግብረ ብርት ወኀፂን ወአፍቀረ ቱበልቄን ጸጋ ወእኅቱ ሎቱ ኖሄም ስማ ።
ወይቤሎን ለሜክ ለአንስትያሁ አዳ ወሳላ ስምዓ ኦአንስትየ ለሜክ ወአፅምዓ ዘእቤለክን ።
እስመ ብእሴ ቀተልኩ በርሥዓንየ በቍስልየ ወወሬዛ በጠፊሆትየ በጸልዕየ ።
እስመ ቃየን ተፈድየ ህየንተ አሐዱ ስብዓቱ በቀለ ወለሜክሰ ይትፈደይ ሰባ ወሰባዕቱ ።
ወአእመራ አዳም ለሔዋን ብእሲቱ ።
ወፀንሰት ወወለደት ሎቱ ወልደ ወሰመዮ ስሞ ሴት ወይቤ ናሁ እምይእዜሰ አትረፈ ሊተ እግዚአብሔር ዘርአ ካልአ ህየንተ አቤል ዘቀተሎ ቃየን ።
ወወለደ ሴት ዓዲ ወልደ ወሰመዮ ሄኖስ አሜሃ ወጠነ ከመ ይጸውዕ ስመ እግዚአብሔር ።
ወኮነ በመንግሥቱ ለአሜሮፌን ንጉሠ ሰናአር ወአርዮ ንጉሠ ሴላሳድ ወከዶሎጎሞር ንጉሠ ኤሎም ወተርጋር ንጉሠ አሕዛብ ።
ወፀብእውሙ ለባላቅ ንጉሠ ሶዶም ወለባሮስ ንጉሠ ጎሞር ወለሰናአር ንጉሠ አዶም ወሴሞዶር ንጉሠ ሴባዮ ወንጉሠ ባላ እንተ ይእቲ ሴጎር ።
ወእሉ ኵሎሙ ኀብሩ ላዕለ ቈለት ኤሌቄን እንተ ይእቲ ባሕረ ኤሎን ።
ዐሠርተ ወክልኤተ ዓመተ ተቀንዩ ለከዶሎጎሞር ወለነገሥት እለ ምስሌሁ ወአመ ኮነ ዐሠርቱ ወሠለስቱ ዓመት አፅረሩ ።
ወመጽኡ ከደሎጎሞር ወነገሦት እለ ምስሌሁ ወቀተልዎሙ ለእለ ያርብሕኒ በአስጣሮስ ወለቀራንዮን ወለሕዝብኒ ጽኑዓን ምስሌሆሙ ወለአምዮስ ወለሀገረ ሴዊ ።
ወለኬሮዎስ እለ በአድባረ ሴይር እስከ ጠረሜስ ወፋራን እንተ ውስተ ሐቅል ።
ወገቢኦሙ መጽኡ እንተ ዐዘቅተ ተሰናን እንተ ይእቲ ቃዴስ ወቀተልዎሙ ለመላእክተ ዐማሌቅ ለኵሎሙ ወለአሞሬዎስ ወለእለ ይነብሩ ውስተ አስታና ።
ወወጽኡ ንጉሠ ሶዶም ወንጉሠ ጎሞራ ወንጉሠ አዳማ ወንጉሠ ሴባዮን ወንጉሠ ባላቅ እንተ ይእቲ ሴጎር ወተአኀዙ በቈላተ ኤሌቄን ።
ምስለ ከዶሎጎሞር ንጉሠ ኤሎም ወተርጋር ንጉሠ አሕዛብ ወአሜርፌር ንጉሠ ሰናአር ወአርዮ ንጉሠ ሴላሳድ እሉ እሙንቱ አርባዕቱ ነገሥት ምስለ እልክቱ ኀምስቱ ።
ወውእቱሰ ቈላተ ኤሌቅ ምሉእ ዐዘቃተ ኵለንታሁ ወተሰብረ ንጉሠ ሶዶም ወንጉሠ ጎሞር ወቀተልዎሙ በህየ ወእለሰ ተሰብሩ ውስተ አድባር ጐዩ ።
ወነሥእዎሙ ለአፍራሰ ሶዶም ወጎሞር ወኵሎ ሥንቆሙ ወሖሩ ።
ወነሥእዎ ለሎጥሂ ወልደ እኁሁ ለአብራም ወንዋያቲሆሙ ወአተዉ ወምንባራቲሆሙሰ ሶዶም ።
ወቦ እለ በጽሑ እምእለ ድኅኑ ወዜነውዎ ለአብራም እንዘ ሀለዉ ኅቡረ ኀበ ዕፅ መንገለ አሞሮስ እኁሁ ለኤስኮል ወለአውናን ።
እለ ቅሩባን እሙንቱ ለአብራም ።
ወሶበ ሰምዐ ከመ ተፄወወ ሎጥ ወልደ እኁሁ ኈለቆሙ ለእሊአሁ ለኵሎሙ ሰብአ ቤቱ ወኮነ ሠለስቱ ምእት ዓሠርቱ ወሰመንቱ ወዴገኖሙ ወተለዎሙ እስከ ዳን ።
ወበጽሖሙ ሌሊተ ምስለ ደቁ ወቀተሎሙ ወዴገኖሙ እስከ ኮቤር እንተ እምፀጋማ ለደማስቆ ።
ወነሥኦሙ አብቅሊሆሙ ወነሥኦ ለሎጥሂ ወልደ እኁሁ ወንቀዮሙሂ ወአንስተኒ ወሕዝበኒ ።
ወወጽአ ንጉሠ ሶዶም ወተቀበሎ እምድኅረ ገብአ እምኀበ ቀተሎ ለከዶሎጎሞር ወለነገሥት እለ ምስሌሁ በቈላተ ሴዎ ወውእቱ ገዳም ዘመንግሥት ውእቱ ።
ወመልከ ጼድቅ አውጽአ ኅብስተ ወወይነ ካህኑ ለእግዚአብሔር ልዑል ውእቱ ንጉሠ ሴሌም ውእቱ ።
ወባረኮ ለአብራም ወይቤሎ ቡሩክ አብራም ለእግዚአብሔር ልዑል ዘፈጠረ ሰማየ ወምድረ ።
ወቡሩክ እግዚአብሔር ልዑል ዘአግብኦሙ ለጸላእትከ ውስተ እዴከ ወወሀቦ ዐሥራተ እድ እምኵሉ ።
ወይቤሎ ንጉሠ ሶዶም ለአብራም ሀበኒ ሰብአ ወአፍራሰ ኀደጉ ለከ ።
ወይቤሎ አብራም ለንጉሠ ሶዶም አሌዕል እዴየ ኀበ እግዚአብሔር ልዑል ዘገብረ ሰማየ ወምድረ ።
ወአስተርአዮ እግዚአብሔር ለአብርሃም በኀበ ዕፀ ምንባሬ እንዘ ይነብር ኀበ ኆኅተ ሐይመት ቀትረ ።
ወሶበ አልዐለ አዕይንቲሁ ወነጸረ ወናሁ ሠለስቱ ዕደው ይቀውሙ መልዕልቴሁ ወርእየ ወሮጸ ለተቀብሎቶም እምኆኅተ ሐይመት ወሰገደ ውስተ ምድር ።
ወይቤሎሙ አጋእስትየ እመ ረከብኩ ሞገሰ በቅድመ አዕይንቲክሙ ።
ናምጽእ ማየ ወንኅፅብ እገሪክሙ ወታጽልሉ ታሕተ ዕፅ ።
ወናምጽእ ኅብስተ ወትብልዑ ወእምዝ ትሑሩ ኀበ ሐለይክሙ እምከመ ግሕሥክሙ ኀበ ገብርክሙ ወይቤልዎ ግበር ከማሁ በከመ ትቤ ።
ወሮጸ አብርሃም ኀበ ሳራ ብእሲቱ ውስተ ሐይመታ ወይቤላ አፍጥኒ ወአብሕኢ ሠለስተ መሣልሰ ስንዳሌ ወግበሪ ደፍንተ ።
ወሮጸ አብርሃም ኀበ አልህምት ወነሥአ አሐደ ላህመ ንኡሰ ወሠናየ ወወሀቦ ለቍልዔሁ ወአፍጠነ ገቢሮቶ ።
ወአምጽአ ዕቋነ ወመዓረ ወውእተ ላህመ ዘገብረ ወአቅረበ ሎሙ ወበልዑ ወውእቱሰ ይቀውም ኀበ ዕፅ ወይሜጥዎሙ ።
ወይቤልዎ አይቴ ሳራ ብእሲትከ ወይቤሎሙ ነያ ውስተ ሐይመት ።
ወይቤሎ ሶበ ገበእኩ እመጽእ ኀቤከ ዓመ ከመ ዮም ትረክብ ሳራ ውሉደ ።
ወሰምዐት ሳራ እንዘ ትቀውም ኀበ ኆኅት እንዘ ሀለወት ድኅሬሁ ።
ወአብርሃምሰ ወሳራ ልህቁ ጥቀ ወኀለፈ መዋዕሊሆሙ ወኀደጋ ለሳራሂ ትክቶ አንስት ።
ወሠሐቀት ሳራ በባሕቲታ እስመ ትቤ በልባ ዓዲየኑ እስከ ይእዜ ወእግዚእየኒ ልህቀ ።
ወይቤሎ እግዚአብሔር ለአብርሃም ምንት አሥሐቃ ለሳራ በባሕቲታ እስመ ትቤ ዓዲየኑ እስከ ይእዜ ወእግዚእየኒ ልህቀ ወአማንኑ እወልድ ወናሁ ረሣእኩ አንሰ ።
ቦኑ ነገር ዘይሰአኖ ለእግዚአብሔር በዝንቱ ጊዜ ሶበ ገባእኩ ኀቤከ ትረክብ ሳራ ውሉደ ።
ወክህደት ሳራ እንዘ ትብል ኢሠሐቁ እስመ ፈርሀት ወይቤላ አልቦ ሠሐቂ ።
ወተንሥኡ እልክቱ ክልኤቱ ዕደው እምህየ ወአንጸሩ መንገለ ሶዶም ወጎሞራ ወሖረ አብርሃም ምስሌሆሙ ይፈንዎሙ ።
ወይቤ እግዚእ ኢየኀብእ እምነ ቍልዔየ አብርሃም ዘእገብር አነ ።
እስመ ሕዝበ ዐቢየ ይከውን አብርሃም ወብዙኀ ወይትባረኩ በእንቲአሁ ኵሎሙ አሕዛበ ምድር ።
እስመ አአምር ከመ ሀለዎ ለአብርሃም የአዝዞሙ ለደቂቁ ወለቤቱ ወያዕቅቦሙ ፍናዊሁ ለእግዚአብሔር ወይግበሩ ምጽዋተ ወፍትሐ ።
ከመ ይግበር ሎሙ እግዚአብሔር ለአብርሃም ኵሎ ዘይቤሎ ።
ወይቤሎ እግዚአብሔር ጽራሖሙ ለሶዶም ወለጎሞራ በዝኀ ወኀጣውኢሆሙኒ ዐብየት ጥቀ ።
ወእረድ እንከሰ ወእርአይ ለእመ በከመ ጽራኆሙ እንተ ትመጽእ ኀቤየ ይፌጽምዋ ወእመ አኮሰ አአምር ።
ወሶበ ተመይጡ እምህየ እልክቱ ዕደው መጽኡ ውስተ ሶዶም ወጎሞር ወአብርሃምሰ ሀሎ ዓዲ ይቀውም ቅድመ እግዚአብሔር ።
ወቀርበ አብርሃም ወይቤ ኢታማስን እግዚኦ ጻድቃነ ምስለ ኃጥአን ወኢይኩን ጸድቅ ከመ ኃጥእ ።
ለእመ ሀለዉ ኀምሳ ጻድቃን ውስተ ሀገር ታማስኖሙኑ ወኢታሐዩኑ በእንተ ሃምሳ ጻድቃን ኵሎ ብሔረ ።
ሐሰ እግዚኦ ኢትግበር ዘንተ ነገረ ወኢትቅትል ጻድቃነ ምስለ ኃጥአን ።
ሐሰ ዘይኴንና ለኵለ ምድር ኢትግበር ዘንተ ደይነ ።
ወይቤሎ እግዚአብሔር ለአብርሃም ለእመ ረከብኩ በውስተ ሶዶም ሀገር ሓምሳ ጻድቃነ አድኅን ኵሎ ሀገረ በእንቲአሆሙ ።
ወአውሥአ አብርሃም ወይቤ ይእዜ አኀዝኩ እትናገር ምስለ እግዚእየ እግዚአብሔር ወአንሰ መሬት ወሐመድ አነ ።
ወእመኬ ውሕዱ እልክቱ ጻድቃን ኀምስተ ታማስኑ ኵሎ ሀገረ በእንተ ኀምስቱ እለ ውሕዱ ወይቤሎ እግዘእ እመ ረከብኩ በህየ አርባዓ ወሓምስቱ ኢያማስን በእንቲአሆሙ ።
ወይቤሎ አብርሃም ለእመኬ ተረክቡ በህየ አርባዓ ወይቤሎ እግዚአብሔር ኢያማስን በእንተ አርባዓ ።
ወደገመ ዓዲ ብሂሎቶ አብርሃም ወይቤሎ ወእመኬ ተረክቡ በህየ ሠላሳ ወይቤሎ ኢያማስን በእንተ ሠላሳ ።
ወይቤሎ አብርሃም እስመ ተበዋሕኩ እትናገር ምስለ እግዚአብሔር ወለእመኬ ተረክቡ በህየ ዕሥራ ወይቤሎ ኢያማስን በእንተ ዕሥራ ።
ወይቤ አብርሃም አብሐኒ እንብብ ዓዲ እግዚኦ ለእመኬ ተረክቡ በህየ ዓሠርቱ ወይቤሎ ኢያማስን በእንተ ዓሠርቱ ።
ወሶበ አኅለቀ ተናግሮቶ ለአብርሃም ኀለፈ እግዚአብሔር ወአብርሃምኒ ገብአ ምንባሪሁ ።
ወከመዝ ውእቱ ልደቶሙ ለደቂቀ ኖኅ ሴም ወካም ወያፌት ወተወልደ ሎሙ ደቂቅ እምድኅረ አይኅ ።
ወደቂቀ ያፌት ጋሜር ወያጎግ ወማዴ ወይህያን ወኤልሳ ወቶቤል ወሞሳኅ ወቲራ ።
ወደቂቀ ጋሜር አስካንሶ ወኢራፌት ወቲራጋም ።
ወደቂቀ ይህያን ኤልሳ ወትራሳሶ ወቂጥኢ ወሮድኢ ።
ወእምነ እሉ ተፈልጠ ደሰያቲሆሙ ለሕዝብ በበምድሮሙ ለለአሐዱ ወበበነገሮሙ ወበበነገዶሙ ወአሕዛቢሆሙ ።
ወደቂቀ ካም ኩሳ ወምሴጣሬም ወፉጥ ወከናአን ።
ወደቂቀ ኩሳ ሶባ ወኤዌልጥ ወሳቤታ ወሬጌም ወሰበቃታ ወደቂቀ ሬጌም ሳባ ወዮዳዳን ።
ወኩሳ ወለዶ ለኑቤርድ ወውእቱ ዘኮነ ያርብሐ በምድር ።
ወኮነ ነዓዌ ቅድመ እግዚአብሔር ወበእንተ ዝንቱ ይቤሉ ከመ ኑቤርድ ያርብሕ ዘኮነ ነዓዌ ቅድመ እግዚአብሔር ።
ወኮነ ቅድመ መንግሥቱ ባቢሎን ወኦሬክ ወአርከድ ወካሌን በምድረ ሰናአር ።
ወእምይእቲ ምድር ወጽአ አሶር ወነደቃ ለነነዌ ወለሮቤት ሀገር ዐባይ ።
ወምሴጣሬም ወለዶሙ ለሉድኬም ወለኤኔማጠአም ወለለቢአም ወለንፍታሌም ።
ወለጴጥሮሶናኦን ወለከሳሮኦን እምኀበ ወጽአ ፌሌሴጤአም ወለቃፍቶርአም ።
ወከናአን ወለዶ ለሲዶን በኵሩ ወለኪጢኤን ።
ወለኢያቡሴዎን ወለአሞሬዎን ወለጌርጌሴዎን ።
ወለኤዌዎን ወለዔሬቄዎን ወለአሰኔዎን ።
ወለከራዱአን ወለሰማንኢር ወለአመቲ ወእምድኅረ ዝንቱ ተዘርዉ ከናአን ።
ወኮነ አድባሪሆሙ ለከናአን እምነ ሲዶን እስከ ጌራራ ወጋዛን ወይበጽሕ ሶዶም ወጎሞራ ወአዶማ ወሰቤዮ እስከ ሴላ ።
ወእሉ እሙንቱ ደቂቁ ለካም በበዘመዶሙ ወበበነገሮሙ ወበበብሔሮሙ ወአሕዛቤሆሙ ።
ወለሴምኒ ተወልዱ ሎቱ ደቂቅ አቡሆሙ ለኵሉ ደቂቀ ኤቤር እኁሁ ለያፌት ለዘየዐቢ ።
ወልደ ሴም ኤላም ወአሶር ወአርፋክሳድ ወሉድ ወአራም ።
ወደቂቀ አራም ኤሳሕ ወዮምኤል ወያቲር ወሞሶሕ ።
ወአርፋክሳድ ወለዶ ለሳላ ወሳላ ወለዶ ለኤቤር ።
ወለኤቤር ተወልዱ ክልኤ ደቂቅ ስሙ ለአሐዱ ፋሌግ እስመ በመዋዕሊሁ ተከፍለት ምድር ወስመ እኁሁ ዮቃጤን ።
ወዮቃጤን ወለዶ ለእልሞዳድ ወለሴሌፋ ወለሴራሞት ወለኤራኅ ።
ወለሖዶራ ወለኤዜላ ወለዴቄላ ።
ወለኡባላ ወለአቢማኤል ወለሳባ ወለሑፋር ።
ወለሄዊላ ወለኢዮቦር ወኵሎሙ ደቂቁ ለዮቃጤን ።
ወኮነ ምንባራቲሆሙ እምነ ማሴ እስከ ሳፈራ ይበጽሕ ደብረ ሠረቃዌ ።
እሉ እሙንቱ ደቂቁ ለሴም በበዘመዶሙ ወነገዶሙ ወበበ ነገረ ብሔሮሙ ወበበአዝማዲሆሙ ።
ወዛቲ ይእቲ ነገደ ደቂቁ ለኖኅ በበዘመዶሙ ወእምነ እሉ ተወልደ ዘተዘርወ እምድኅረ አይኅ ።
ወከመዝ ይእቲ ልደቱ ለዔሳው ወውእቱ ለሊሁ ኤዶም ውእቱ ።
ወነሥአ ሎቱ አንስቲያ እምነ አዋልደ ከናአን ሐዳሶ ወለተ ኤሎን ኬጥያዊ ወኤሌማ ወለተ ሐና ወልደ ሴቤስ ኤውያዊ ።
ወቤሴሞት ወለተ ይስማኤል እኅቱ ለናቡኦት ።
ወወለደቶ ሐዳሶ ለኤልፋዝ ወቤሴሞት ወለደቶ ለራጉኤል ።
ወኤሌማ ወለደቶ ለዮሔል ወለይጉሜል ወለቆሬ እሉ ደቂቁ ለዔሳው እለ ተወልዱ ሎቱ በምድረ ከናአን ።
ወነሥአ ዔሳው ደቂቆ ወአንስቲያሁ ወኵሎ ነባሬ ቤቱ ወኵሎ እንስሳሁ ወኵሎ ንዋዮ ዘአጥረየ በምድረ ከናአን ወሖረ ዔሳው እምነ ምድረ ከናአን እምነ ገጸ ያዕቆብ እኁሁ ።
እስመ ብዙኅ ንዋዮሙ ወኢክህሉ ኅቡረ ነቢረ በእንተ ብዝኅ ንዋዮሙ ።
ወኀደረ ዔሳው ውስተ ደብረ ሴይር ወለሊሁ ዔሳው ኤዶም ውእቱ ።
ወከመዝ ውእቱ ፍጥረቱ ለዔሳው አቡሆሙ ለኤዶም በደብረ ሴይር ።
ወከመዝ ውእቱ አስማቲሆሙ ለደቂቀ ዔሳው ኤልፋዝ ወልደ ሐደሶ ብእሲተ ዔሳው ወራጉኤል ወልደ ቤሴሞት ብእሲተ ዔሳው ።
ወኮነ ደቂቀ ኤልፋዝ ወልደ ዔሳው ቴማን ወኤሞር ወሳፍር ወጎቶን ወቄኔዝ ።
ወተምናሕ ዕቅብቱ ለኤልፋዝ ወልደ ዔሳው ወለደት ሎቱ አማሌቅሃ እሉ እሙንቱ ደቂቀ ሐዳሶ ብእሲተ ዔሳው ።
ወደቂቀ ራጉኤል ወልደ ዔሳው ናሖት ወዛራ ወሲም ወምዛኅ እሉ እሙንቱ ደቂቀ ቤሴሞት ብእሲተ ዔሳው ።
ወእሉ እሙንቱ ደቂቀ ኤሌማ ወለተ ሐና ብእሲተ ዔሳው ዘወለደት ለዔሳው ዮሔል ወይጉሜል ወቆሬ ።
ወእሉ እሙንቱ ደቂቀ ዔሳው መሳፍንት ደቂቀ ኤልፋዝ በኵሩ ለዔሳው ቴማን መስፍን ወኤሞር መስፍን ወሳፍር መስፍን ወቄኔዝ መስፍን ።
ወቆሬ መስፍን ወጎቶን መስፍን ወአማሌቅ መስፍን እሉ እሙንቱ መሳፍንተ ኤልፋዝ በምድረ ኤዶም እለ ተወልዱ እምነ ሐዳሶ ።
ወእሉ እሙንቱ ደቂቀ ራጉኤል ወልደ ዔሳው መሳፍንት ናሖት መስፍን ወዛራ መስፍን ወሲም መስፍን ወምዛኅ መስፍን ።
እሉ እሙንቱ መሳፍንተ ራጉኤል በምድረ ኤዶም እለ ተወልዱ እምነ ቤሴሞት ብእሲተ ዔሳው ።
ወእሉ እሙንቱ ደቂቀ ኤሌማ ብእሲተ ዔሳው መሳፍንት ዮሔል መስፍን ወይጉሜል መስፍን ወቆሬ መስፍን ።
እሉ እሙንቱ ደቂቀ ዔሳው መሳፍንተ ኤዶም ።
ወእሉ እሙንቱ ደቂቀ ሴይር ሆርያዊ እለ ይነብሩ ዲበ ምድር ሉጣን ወሶባን ወሳባቅ ወአናን ።
ወዲሶን ወኢሶር ወዲሳን እሉ እሙንቱ መሳፍንትሂ ኆርያዊ ደቂቀ ሴይር ።
ወእሉ እሙንቱ ደቂቀ ሉጣን ሑሪ ወሐማን ወእኅተ ሉጣን ትምናእ ።
ወደቂቀ ሶባን አልዋን ወማኔሐት ወአቤል ወሰፋ ወአውናም ።
ወእሉ እሙንቱ ደቂቀ ሳባቅ ኤአ ወአናን ወውእቱ አናን ዘረከቦ ለያሜን በገዳም እንዘ ይትረዐዩ አዕዱጊሁ ለሳባቅ አቡሁ ።
ወእሉ እሙንቱ ደቂቀ አናን ዲሶን ወኤሌሚ ወለተ አናን ።
ወእሉ እሙንቱ ደቂቀ ዲሶን ሕምዳን ወአስባን ወይትራን ወክራን ።
ወእሉ እሙንቱ ደቂቀ ኢሶር ብልሐን ወዛኦን ወአቃን ።
ወእሉ እንከ ደቂቀ ዲሳን ዑሳ ወአራን ።
ወእሉ እሙንቱ መሳፍንተ ሆሪ ሉጣን መስፍን ወሶባን መስፍን ወሳባቅ መስፍን ወአናን መስፍን ።
ወዲሶን መስፍን ወኢሶር መስፍን ወዲሳን መስፍን እሉ እሙንቱ መሳፍንተ ሆሪ በበመሳፍንቲሆሙ ውስተ ምድረ ሴይር ።
ወእሉ እሙንቱ ነገሥት እለ ነግሡ በኤዶም ዘእንበለ ይንግሥ ንጉሥ ለእስራኤል ።
ወነግሠ በኤዶም ባላቅ ወልደ ቤኦር ወስመ ሀገሩ ዲናባ ።
ወሞተ ባላቅ ወነግሠ ህየንቴሁ ኢዮባብ ወልደ ዛራ ዘእምነ ቦሶራ ።
ወሞተ ኢዮባብ ወነግሠ ህየንቴሁ ሑሳም ዘእምነ ምድረ ቴማኒ ።
ወሞተ ሑሳም ወነግሠ ህየንቴሁ አደድ ወልደ ብደድ ዘቀተሎሙ ለምድያም በሐቅለ ሞአብ ወስመ ሀገሩ ዐዊት ።
ወሞተ አዳድ ወነግሠ ህየንቴሁ ሰምላ ዘእምነ መስርቃ ።
ወሞተ ሰምላ ወነግሠ ህየንቴሁ ሳኦል ዘእምነ ሮኦቦት እንተ ፈለግ ።
ወሞተ ሳኦል ወነግሠ ህየንቴሁ በአለናን ወልደ አክቦር ።
ወሞተ በአለናን ወልደ አክቦር ወነግሠ ህየንቴሁ አደር ወስመ ሀገሩ ፍጉ ወስመ ብእሲቱ ምኤጠብኤል ወለተ መጥሬድ ወለተ ሜዘአብ ።
ወዝንቱ ውእቱ አስማቲሆሙ ለመሳፍንተ ዔሳው በበነገዶሙ ወበበብሔሮሙ ወበበ አስማቲሆሙ ትምናዕ መስፍን ዐልዋ መስፍን ኢቴት መስፍን ።
ኤሌማ መስፍን ኢላ መስፍን ፈኖን መስፍን ።
ቄኔዝ መስፍን ቴማን መስፍን ሚብሳር መስፍን ።
መግዲኤል መስፍን ዒራም መስፍን እሉ እሙንቱ መሳፍንተ ኤዶም በበማኅደሮሙ ዘበምድሮሙ ወለሊሁ ዔሳው አቡሆሙ ውእቱ ለኤዶም ።
ወዮሴፍሰ ወረደ ብሔረ ግብጽ ወተሣየጦ ጴጤፌራ ኅጽው ለፈርዖን ሊቀ መበስላኒሁ ውእቱ ብእሲ ግብጻዊ እምኀበ እስማኤላውያን ነሥኦ ወእምኀበ እለ አውረድዎ ህየ ።
ወሀሎ እግዚአብሔር ምስለ ዮሴፍ ወኮነ ብእሴ ብፁዐ ወተሠይመ ላዕለ ቤተ እግዚኡ ።
ወሶበ ርእየ ከመ ሀሎ እግዚአብሔር ምስሌሁ ወኵሎ ዘገብረ ይሴርሖ እግዚአብሔር በእደዊሁ ።
ወረከበ ዮሴፍ ሞገሰ በቅድመ እግዚኡ እስመ ያሠምሮ ወሤሞ ለኵሉ ቤቱ ወአወፈዮ ኵሎ ዘቦ ለዮሴፍ ወአግብኦ ።
ወእምዝ እምድኅረ ተሠይመ ላዕለ ኵሉ ቤቱ ባረኮ እግዚአብሔር ለውእቱ ግብጻዊ በእንተ ዮሴፍ ወኮነ በረከተ እግዚአብሔር ላዕሌሁ ወኵሉ ንዋዩ ዘሐቅሉ ወዘሀገሩ ።
ወአግብአ ኵሎ ዘቦ ውስተ እዴሁ ለዮሴፍ ወአልቦ ዘያአምር ውእቱሰ ዘሀሎ ንዋዮ ዘእንበለ እክለ ዘይበልዕ ወሠናይ ውእቱ ዮሴፍ ወለሓይ ራእየ ገጹ ጥቀ ።
ወኮነ እምድኅረ ዝንቱ ነገር ወደየት አዕይንቲሃ ላዕለ ዮሴፍ ብእሲተ እግዚኡ ወትቤሎ ስክብ ምስሌየ ።
ወአበያ ወይቤላ እግዚእየ አግብአ ኵሎ ዘቦ ውስተ እዴየ ወአልቦ ዘያአምር ዘውስተ ቤቱ ወኢምንተኒ ።
ወአልቦ ዘሀሎ ውስተ ዝ ቤት ዘኢኮነ ብውሐ ሊተ ዘእንበሌኬ እስመ ብእሲቱ አንቲ ወእፎ እንከ እግበሮ ለዝንቱ ነገር እኩይ ።
ወትትናገሮ ክመ እንተ ጸብሐት ለዮሴፍ ወየአብያ ሰኪበ ምስሌሃ ወቀሪቦታ ።
ወኮነ በአሐቲ ዕለት ቦአ ዮሴፍ ውስተ ቤት ይግበር ግብሮ ወአልቦ ዘሀሎ ሰብእ ውስተ ቤት ውስጠ ።
ወአኀዘት ልብሶ ወትቤሎ ነዓ ስክብ ምስሌየ ወኀደገ አልባሲሁ ውስተ እዴሃ ወጐየ ወወፅአ አፍአ ።
ወሶበ ርእየት ከመ ወፅአ ወኀደገ አልባሲሁ ውስተ እዴሃ ።
ጸውዐቶሙ ለእለ ሀለዉ ውስተ ቤት ወትቤሎሙ ምንተ አምጻእክሙ ላዕሌየ ርእዩ ዘገብረ ለዕሌየ ገብረ ዕብራዊ ከመ ይሳለቅ ላዕሌየ ።
ቦአ ኀቤየ ወይቤለኒ ስክቢ ምስሌየ ወጸራኅኩ በዐቢይ ቃል ።
ወሶበ ሰምዐ ከመ አላዐልኩ ቃልየ ወጸራኅኩ ኀደገ አልባሲሁ ወጐየ አፍአ ።
ወኀደገት አልባሲሁ ኀቤሃ እስከ አመ ይመጽእ እግዚኡ ውስተ ቤቱ ።
ወነገረቶ ዘንተ ነገረ ወትቤሎ ቦአ ኀቤየ ገብርከ ዕብራዊ ወይቤለኒ ዘአምጻእከ ላዕሌነ ይሳለቅ ዲቤነ እስከብ ምስሌኪ ይቤለኒ ።
ወሶበ ሰምዐ ከመ አላዐልኩ ቃልየ ወጸራኅኩ ኀደገ አልባሲሁ ወጐየ አፍአ ።
ወሶበ ሰምዐ እግዚኡ ነገረ ብእሲቱ ዘትቤሎ ከመዝ ረሰየኒ ገብርከ ዕብራዊ ተምዕዐ መዐተ ዐቢየ ።
ወነሥኦ ለዮሴፍ ወአንበሮ ውስተ ቤተ ሞቅሕ ኀበ ይነብሩ እለ ሞቅሐ ንጉሥ ውስተ ምውዓል ።
ወሀለወ እግዚአብሔር ምሰለ ዮሴፍ ወከዐወ ላዕሌሁ ምሕረቶ ወወሀቦ ሞገሰ በኀበ ሊቀ ዐቀብተ ሞቅሕ ።
ወአወፈዮ ለዮሲፍ ኵሎ ቤተ ሞቅሕ ።
ወአልቦ ዘያአምር ኵሎ ዘይትገበር በቤተ ሞቅሕ ሊቀ ዐቀብተ ሞቅሕ ወኢምንተኒ እስመ ኀደገ ሎቱ ኵሎ ለዮሴፍ ።
እስመ እግዚአብሔር ሀሎ ምስሌሁ ወኵሎ ዘገብረ ይሴርሖ እግዚአብሔር በእዴሁ ።
ወተዘከሮ እግዚአብሔር ለኖኅ ወለኵሉ አራዊት ወለኵሉ እንስሳ ወለኵሉ ዘሀሎ ምስሌሁ ውስተ ታቦት ወአምጽአ እግዚአብሔር መንፈሰ ላዕለ ምድር ወተነትገ ማይ ።
ወተዐጽወ አንቅዕተ ቀላይ ወአስራበ ሰማይኒ ተእኅዘ ወቆመ ዝናም እምነ ሰማይ ።
ወአኀዘ ይኅልቅ ማይ ወይሑር እምነ ምድር ወእምድኅረ ምእት ወሓምሳ ዕለት ሐጸ ማይ ።
ወነበረት ይእቲ ታቦት በሳብዕ ወርኅ አመ ዐሡሩ ወሰኑዩ ለጽልመት ውስተ አድባረ አራራት ።
ወማይሰ የሐጽጽ ወይትነተግ እስከ ዓሠርቱ ወርኅ ወአመ ኮነ ዓሠርቱ ወአሐዱ አውራኅ አመ ርእሰ ሠርቀ ወርኅ አስተርአየ አርእስቲሆሙ ለአድበር ።
ወኮነ እምድኅረ አርብዓ ዕለት አርኀወ መስኮታ ለታቦት ኖኅ እንተ ገብረ ።
ወፈነዎ ለቋዕ ከመ ይርአይ እመ ተነትገ ማይ እምነ ገጸ ምድር ወሖረ ወኢገብአ እስከ ኀልቀ ማይ እምነ ምድር ።
ወፈነዋ ለርግብ እምድኅሬሁ ከመ ትርአይ እመ ነትገ ማይ እምገጸ ምድር ።
ወኢረከበት ኀበ ታዐርፍ እግራ ወገብአት ኀቤሁ ውስተ ታቦት እስመ ማይ ሀሎ ውስተ ኵሉ ገጸ ምድር ።
ወሰፍሐ እዴሁ ወነሥአ ውስተ ታቦት ኀቤሁ ።
ወተዐጊሶ ሰቡዐ መዋዕለ ካዕበ ፈነዋ ለርግብ ውስተ ምድር ከመ ትርአይ ።
ወገብአት ኀቤሁ ርግብ ፍና ሰርክ ወባቲ ውስተ አፉሃ ቈጽለ ዘይት ወአእመረ ኖኅ ከመ ተነትገ ማይ እምነ ምድር ።
ወተዐጊሦ ካዕበ ሰቡዐ መዋዕለ ፈነዋ ለርግብ ወኢደገመት ገቢአ ኀቤሁ ።
ወአመ ኮነ ስድስቱ ምእት ወአሐዱ ዓመተ እምነ ሕይወቱ ለኖኅ አመ ርእሰ ሠርቀ ወርኅ ቀዳማይ ኀልቀ ማይ እምነ ምድር ።
ወከሠታ ኖኅ ለጠፈራ ለታቦት እንተ ገብረ ወርእየ ከመ ኀልቀ ማይ እምገጸ ምድር ።
ወበካልእ ወርኅ አመ ዐሡሩ ወሰኑዩ የብሰት ምድር ።
ወይቤሎ እግዚአብሔር ለኖኅ እንዘ ይብል ።
ፃእ እምነ ታቦት አንተ ወብእሲትከ ወደቂቅከ ወአንስትያ ደቂቅከ ።
ወኵሉ ዘሀሎ ምስሌከ ወኵሉ ዘሥጋ እምነ ዖፍ እስከ እንስሳ ወኵሉ ዘይትሐወስ ዲበ ምድር ።
አውፅእ ምስሌከ ወብዝኁ ወተባዝኁ ዲበ ምድር ።
ወወፅአ ኖኅ ወብእሲቱ ወደቂቁ ወአንስትያ ደቂቁ ምስሌሁ ።
ወኵሉ አራዊት ወእንስሳ ወአዕዋፋት ወኵሉ ዘይትሐወስ ዲበ ምድር በበዘመዶሙ ወወጽኡ እምነ ታቦት ።
ወነደቀ ኖኅ ምሥዋዐ ለእግዚአብሔር ወነሥአ እምነ እንስሳ ወኵሎ ዘንጹሕ ወአዕረገ ቍርባነ ዲበ ምሥዋዑ ።
ወአጼነወ እግዚአብሔር መዐዛ ሠናየ ወይቤ እግዚአብሔር ሐለይኩ ከመ ኢይደግም ረጊሞታ ለምድር በእንተ ምግባሩ ለእጓለ እመሕያው ።
እስመ ሥዩም ውስተ ልቦሙ ለእጓለ እመሕያው እኪት በኵሉ ጊዜ እምነ ንእሶሙ ወኢይደግም እንከ አማስኖቶ ለኵሉ ዘሥጋ ዘሕያው በከመ ገበርኩ ።
ኵሎ መዋዕሊሃ ለምድር ዘርአ ወማእረረ ቍረ ወሃፈ ሐጋየ ወክረምተ መዓልተ ወሌሊተ ዘኢይትኀደግ ።
ተፈጸመ ሰማይ ወምድር ።
ወኵሎ ዓለመ ፈጸመ እግዚአብሔር ገቢረ ግብሮ ወአዕረፈ እግዚአብሔር በሳብዕት ዕለት እምኵሉ ግብሩ ።
ወባረካ እግዚአብሔር ለዕለት ሳብዕት ወቀደሳ እስመ ባቲ አዕረፈ እምኵሉ ግብሩ ዘአኀዘ ይግበር እግዚአብሔር ።
ዛቲ መጽሐፍ እንተ ፍጥረተ ሰማይ ወምድር አመ ኮነት ዕለት እንተ ባቲ ገብረ እግዚአብሔር ሰማየ ወምድረ ።
ወኵሉ ኀመልማለ ሐቅል እምቅድመ ይኩን በምድር ወኵሉ ኀመልማለ ምድር እምቅድመ ይብቈል ።
እስመ ኢያዝነመ እግዚአብሔር ዲበ ምድር እምቅድመ ይትፈጠር እጓለ እመሕያው ።
አላ ነቀዐ ማይ የዐርግ ባሕቱ እምነ ምድር ወይሰቅያ ለየብስ ።
ወገብሮ እግዚአብሔር ለሰብእ እምነ መሬተ ምድር ወነፍኀ ዲበ ገጹ መንፈሰ ሕይወት ወኮነ እጓለ እመሕያው ለመንፈሰ ሕይወት ።
ወተከለ እግዚአብሔር ውስተ ኤድም ገነተ ቅድመ መንገለ ጽባሕ ወሤሞ ህየ ለእጓለ እመሕያው ዘገብረ ።
ወአብቈለ ዓዲ እግዚአብሔር እምነ ምድር ኵሎ ዕፀወ ዘሠናይ ለበሊዕ ወሠናይ ለርእይ ።
ወዕፀ ሕይወትኒ ማእከለ ገነት ወዕፀኒ ዘያርኢ ወያሌቡ ሠናየ ወእኩየ ።
ወፈለግ ይወጽእ እምነ ቅድሜሁ ከመ ይስቅያ ለገነት ወእምህየ ይትፈለጥ ለአርባዕቱ መአዝነ ዓለም ።
ስሙ ለአሐዱ ፈለግ ፊሶን ውእቱ ዘየዐውድ ውስተ ኵሉ ምድረ ኤውላጦን ወህየ ኀበ ሀሎ ወርቅ ።
ወወርቃ ለይእቲ ምድር ሠናይ ወህየ ሀሎ ዕንቍ ዘየኀቱ ወዕንቍ ኀመልሚል ።
ወስሙ ለካልእ ፈለግ ጌዮን ውእቱ ዘየዐውድ ኵሎ ምድረ ኢትዮጵያ ።
ወፈለግ ሣልስ ጤግርስ ውእቱ ዘየሐውር ላዕለ ፋርስ ወፈለግ ራብዕ ውእቱ አፍራጥስ ።
ወነሥኦ እግዚአብሔር ለእጓለ እመሕያው ዘገብረ ወሤሞ ውስተ ገነት ከመ ይትገበራ ወይዕቀባ ።
ወአዘዞ እግዚአብሔር ለአዳም ወይቤሎ እምኵሉ ዕፅ ዘሀሎ ውስተ ገነት ብላዕ ።
ወእምዕፅሰ ዘያሌቡ ሠናየ ወእኩየ ኢትብላዕ እምኔሁ እስመ በዕለት እንተ ትበልዑ እምኔሁ ሞተ ትመውቱ ።
ወይቤ እግዚአብሔር ኢኮነ ሠናይ ለእጓለ እመሕያው ይንበር ባሕቲቱ ንግበር ሎቱ ቢጸ ዘይረድኦ ።
ወገብረ እግዚአብሔር ዓዲ አራዊተ ገዳም እምነ ምድር ኵሎ አራዊተ ገዳም ወኵሎ አዕዋፈ ሰማይ ወአምጽኦሙ ኀበ አዳም ከመ ይርአይ ወምንተ ይሰምዮሙ ።
ወኵሎ ሰመዮሙ አዳም ለለነፍሰ ሕይወት ውእቱ ይኩን ስሞሙ ።
ወሰመዮሙ አዳም ኵሎ አስማቲሆሙ ለእንስሳ ወለአዕዋፈ ሰማይ ወለኵሉ አራዊተ ገዳም ወለአዳምሰ ኢተረክበ ረድኤቱ ዘከማሁ ።
ወፈነወ እግዚአብሔር ድቃሰ ላዕለ አዳም ወኖመ ወነሥአ አሐደ እምዐጽመ ገቦሁ ወመልአ ሥጋ መካና ።
ወነደቃ እግዚአብሔር ለይእቲ ዐጽመ ገቦ እንተ ነሥአ እምነ አዳም ወረሰያ ብእሲቶ ወአምጽአ ኀበ አዳም ።
ወይቤ አዳም ዝንቱ ውእቱ ዐጽም እምዐጽምየ ወሥጋ እምሥጋየ ዛቲ ለትኩነኒ ብእሲትየ እስመ እምታ ወጽአት ይእቲ ።
ወበእንተ ዝንቱ ይኅድግ ብእሲ አባሁ ወእሞ ወይትልዋ ለብእሲቱ ወይከውኑ ክልኤሆሙ አሐደ ሥጋ ።
ወሀለዉ አዳም ወብእሲቱ ዕራቃኒሆሙ ወኢየኀፍሩ ።
ወሶራስ ብእሲቱ ለአብራም ኢወለደት ሎቱ ወባቲ አመተ ግብጻዊተ እንተ ስማ አጋር ።
ወትቤሎ ሶራ ለአብራም በምድረ ከናአን ናሁ ዐጸወኒ አምላክ እግዚአብሔር ወኢይወልድ ።
ሑር ወባእ እንከሰ ኀበ አመትየ ከመ ትለድ እምኔሃ ወሰምዐ አብራም ቃላ ለሶራ ።
ወነሥአታ ሶራ ለአጋር አመታ ግብጻዊት እምድኅረ ዐሠርቱ ዓመት ዘኀደረ አብራም ውስተ ምድረ ከናአን ወወሀበቶ ለአብራም ትኩኖ ብእሲተ ።
ወቦአ ኀበ አጋር አብራም ወፀንሰት ወሶበ ርእየት ከመ ፀንሰት ኀደገት አክብሮታ ለእግዝእታ ።
ወትቤሎ ሶራ ለአብራም እትገፋዕ አንሰ እምኔከ አነኒ ወሀብኩከ አመትየ ውስተ ሕፅንከ ወሶበ ርእየት ከመ ፀንሰት ኀደገት አክብሮትየ ።
ለይፍታሕ ሊተ እግዚአብሔር ማእከሌየ ወማእከሌከ ።
ወይቤላ አብራም ለሶራ ብእሲቱ አመትኪ ውስተ አዴኪ ግበርያ ዘከመ ይደልወኪ ወሣቀየታ ሶራ ለአጋር ወትኀጥአት እምኔሃ ።
ወረከባ መልአከ እግዚአብሔር በኀበ ዐዘቅተ ማይ በገዳመ ሱር በፍኖት ።
ወይቤላ መልአከ እግዚአብሔር አጋር አመተ ሶራ እምአይቴ መጻእኪ ወአይቴ ተሐውሪ ወትቤሎ እምነ ገጸ ሶራ እግዝእትየ እትኅጣእ አንሰ ።
ወይቤላ መልአከ እግዚአብሔር ግብኢ ኀበ እግዝእትኪ ወአትሕቲ ርእሰኪ ታሕተ እዴሃ ።
ወይቤላ መልአከ እግዚአብሔር አብዝኆ አበዝኆ ለዘርእኪ እስከ ኢይትኈለቍ እምነ ብዝኁ ።
ወይቤላ መልአከ እግዚአብሔር ናሁ ፅንስት አንቲ ወትወልዲ ወልደ ወትሰምይዮ ስሞ ይስማኤል እስመ ሰምዐ እግዚአብሔር ለሥቃይኪ ።
ወይከውን ብእሴ ሐቅል ወእደዊሁ ላዕለ ኵሉ ወእደወ ኵሉ ላዕሌሁ ወየኀድር ቅድመ አኀዊሁ ።
ወጸውዐት አጋር ስመ እግዚአብሔር ዘተናገራ ወትቤ አንተ እግዚኦ ዘምሕከኒ እስመ ቅድሜየ ርኢክዎ ለዘአስተርአየኒ ።
ወበእንተ ዝንቱ ሰመየቶ ስሞ ለውእቱ ዐዘቅት ዐዘቅት ዘቅድሜየ አስተርአየኒ ማእከለ ቃዴስ ወማእከለ ባሬድ ወገብአት አጋር ።
ወእምድኅረዝ ወለደት ሎቱ አጋር ለአብራም ወሰመዮ አብራም ለውእቱ ሕፃን ዘወለደት ሎቱ አጋር ይስማኤል ።
ሰማንያ ወስድስቱ ዓመቱ ለአብራም አመ ወለደት ሎቱ አጋር ይስማኤልሃ ።
ወባረኮ እግዚአብሔር ለኖኅ ወለደቂቁ ወይቤሎሙ ብዝኁ ወተባዝኁ ወምልእዋ ለምድር ወኰንንዋ ።
ወይፍራህክሙ ወይርዐድ እምኔክሙ ኵሉ አራዊተ ገዳም ወአዕዋፈ ሰማይ ወዘይትኀወሥ ዲበ ምድር ወዓሣቲ ባሕር ወወሀብኩክሙ ውስተ እዴክሙ ።
ይኩን ኵሉ ዘይትሐወስ ዘሕያው ለክሙ ይኩንክሙ መብልዐ ከመ ኀመልማለ ሣዕር ወሀብኩክሙ ኵሎ ።
ወባሕቱ ሥጋ ዘቦ ደመ ነፍስ ኢትብልዑ ።
እስመ ደም ነፍስክሙኒ ወእትኃሠሥ እምኵሉ አራዊት እትኃሠሥ ወእምነ ኵሉ እደ ሰብእ ወእኁሁ ወእትኃሠሥ ለኵሉ ነፍሰ እጓለ እመሕያው ።
ዘከዐወ ደመ ሰብእ ህየንተ ደመ ዝክቱ ይትከዐው ደሙ እስመ በአምሳለ እግዚአብሔር ገበርክዎ ለሰብእ ።
ወአንትሙሰ ብዝኁ ወተባዝኁ ወምልእዋ ለምድር ወብዝኁ ላዕሌሃ ።
ወይቤሎ እግዚአብሔር ለኖኅ ወለውሉዱ ምስሌሁ እንዘ ይብል ።
ናሁ አነ እሁብ ኪዳነ ምስሌክሙ ዲበ ምድር ምስሌክሙ ወለዘርእክሙ እምድኅሬክሙ ።
ለኵሉ ነፍሰ ሕያው እንተ ምስሌክሙ ወእምነ አዕዋፍ ወእንስሳ ወኵሉ አራዊተ ምድር ዘምስሌክሙ ዘወፅአ እምውስተ ታቦት ።
አቀውም ኪዳንየ ምስሌክሙ ወኢይመውት እንከ ኵሉ ዘሥጋ በማየ አይኅ ወኢያመጽእ እንከ ማየ አይኅ ለአማስኖ ኵሉ ምድር ።
ወይቤሎ እግዚአብሔር ለኖኅ ዝንቱ ውእቱ ትእምርተ ኪዳንየ ዘእሁበክሙ አነ ማእከሌየ ወማእከሌክሙ ወማእከለ ነፍሰ ሕይወት እንተ ሀለወት ምስሌክሙ ለትውልድ ዘለዓለም ።
ወቀስትየ እሠይም ውስተ ደመናት ወትከውን ተአምረ ኪዳንየ ማእከሌየ ወማእከለ ኵሉ ምድር ።
ወይከውን ሶበ አጸልም ደመና ላዕለ ምድር ታስተርኢ ቀስትየ ውስተ ደመና ።
ወእዜከር እንከ ኪዳንየ ዘሀሎ ማእከሌክሙ ወማእከሌየ ወማእከለ ኵሉ ነፍሰ ሕይወት እንተ ሀለወት ውስተ ኵሉ ዘሥጋ ወኢያመጽእ እንከ ማየ አይኅ ከመ እደመስሶ ለኵሉ ዘሥጋ ።
ወትወፅእ ቀስትየ ውስተ ደመና ወእሬእያ ከመ እዘከር ኪዳንየ ዘለዓለም ዘማእከለ እግዚአብሔር ወማእከለ ኵሉ ዘሥጋ ዘቦ መንፈሰ ሕይወት ዘሀሎ ላዕለ ምድር ።
ወይቤሎ እግዚአብሔር ለኖኅ ዝንቱ ውእቱ ትእምርተ ኪዳንየ ዘአቀውም ማእከሌየ ወማእከሌክሙ ።
ወእሉ እሙንቱ ደቂቁ ለኖኅ እለ ወፅኡ እምውስተ ታቦት ሴም ወካም ወያፌት ወካምሰ አቡሆሙ ውእቱ ለከናአን ።
እሉ ሠለስቱ እሙንቱ ደቂቁ ለኖኅ እለ ተዘርዑ ውስተ ኵሉ ምድር ።
ወእምድኅረ አይኅ አኀዘ ኖኅ ይትገበራ ለምድር ወተከለ ዐጸደ ወይን ።
ወሰትየ እምኔሁ ወሰክረ ወተዐረቅ በውስተ ቤቱ ።
ወርእዮ ከም አቡሆሙ ለከናአን እንዘ ዕራቁ ውእቱ አቡሆሙ ወሠሐቀ ወወጽአ ወነገሮሙ ለክልኤሆሙ አኀዊሁ በአፍአ ።
ወነሥኡ ሴም ወያፌት ልብሰ ወወደዩ ላዕለ ክልኤሆሙ ዲበ ዘባናቲሆሙ ወሖሩ ድኅራተ ወከደኑ ዕርቃነ አቡሆሙ ወገጾሙ ድኅሬሆሙ አግብኡ ወኢርእዩ ዕርቃነ አቡሆሙ ።
ወሶበ ጽሕወ ኖኅ እምወይኑ አእመረ ኵሎ ዘገብረ ሎቱ ወልዱ ዘይንእስ ።
ወይቤ ኖኅ ርጉመ ይኩን ከናአን ገብረ ወነባሬ ይኩን ለአኀዊሁ ።
ወይቤ ይትባረክ እግዚእ አምላኩ ለሴም ወይኩን ከናአን ገብሮ ።
ወለያርሕብ እግዚአብሔር ብሔረ ለያፌት ወይኅድር ውስተ ቤቱ ለሴም ወይኩን ከናአን ገብሮ ።
ወሐይወ ኖኅ እምድኅረ አይኅ ሠለስቱ ምእት ወሓምሳ ዓመተ ።
ወኮነ ኵሉ መዋዕሊሁ ለኖኅ ተስዓቱ ምእት ወሓምሳ ዓመተ ወሞተ ።
በቀዳሚ ገብረ እግዚአብሔር ሰማየ ወምድረ ።
ወምድርሰ ኢታስተርኢ ወኢኮነት ድሉተ ወጽልመት መልዕልተ ቀላይ ወመንፈሰ እግዚአብሔር ይጼልል መልዕልተ ማይ ።
ወይቤ እግዚአብሔር ለይኩን ብርሃን ወኮነ ብርሃን ።
ወርእዮ እግዚአብሔር ለብርሃን ከመ ሠናይ ወፈለጠ እግዚአብሔር ማእከለ ብርሃን ወማእከለ ጽልመት ።
ወሰመዮ እግዚአብሔር ለብርሃን ዕለተ ወለጽልመት ሌሊተ ወኮነ ሌሊተ ወጸብሐ ወኮነ መዓልተ አሐዱ ።
ወይቤ እግዚአብሔር ለይኩን ጠፈር ማእከለ ማይ ከመ ይፍልጥ ማእከለ ማይ ወኮነ ከማሁ ።
ወገብረ እግዚአብሔር ጠፈረ ወፈለጠ እግዚአብሔር ማእከለ ማይ ዘታሕተ ጠፈር ወማእከለ ማይ ዘመልዕልተ ጠፈር ።
ወሰመዮ እግዚአብሔር ለውእቱ ጠፈር ሰማየ ወርእየ እግዚአብሔር ከመ ሠናይ ወኮነ ሌሊተ ወጸብሐ ወኮነ ካልእተ ዕለተ ።
ወይቤ እግዚአብሔር ለይትጋባእ ማይ ዘመትሕተ ሰማይ ውስተ አሐዱ መካን ወያስተርኢ የብስ ወኮነ ከማሁ ወተጋብአ ማይ ውስተ ምእላዲሁ ወአስተርአየ የብስ ።
ወሰመዮ እግዚአብሔር ለየብስ ምድረ ወለምእላዲሁ ለማይ ሰመዮ ባሕረ ወርእየ እግዚአብሔር ከመ ሠናይ ።
ወይቤ እግዚአብሔር ለታብቍል ምድር ሐመልማለ ሣዕር ዘይዘራእ በበዘርኡ ወበበዘመዱ ወዘበበ አምሳሊሁ ወዕፀወ ዘይፈሪ ወይገብር ፍሬሁ ዘእምውስቴቱ ዘርኡ ዘይወጽእ ዘይከውን በበዘመዱ ዲበ ምድር ወኮነ ከማሁ ።
ወአውጽአት ምድር ሐመልማለ ሣዕር ዘይዘራእ ዘርኡ ዘበበዘመዱ ወበበአርአያሁ ወዕፀወ ዘይፈሪ ወይገብር ፍሬሁ ዘእምውስቴቱ ዘርእ ዘይከውን በበዘመዱ መልዕልተ ምድር ወርእየ እግዚአብሔር ከመ ሠናይ ።
ወኮነ ሌሊተ ወጸብሐ ወኮነ ሣልስተ ዕለት ።
ወይቤ እግዚአብሔር ይኩኑ ብርሃናት ውስተ ጠፈረ ሰማይ ከመ ያብርሁ ዲበ ምድር ወይፍልጡ ማእከለ ዕለት ወማእከለ ሌሊት ወይኩኑ ለተአምር ወለዘመን ወለመዋዕል ወለዓመታት ።
ወይኩኑ ለአብርሆ ውስተ ጠፈረ ሰማይ ከመ ያብርሁ ዲበ ምድር ወኮነ ከማሁ ።
ወገብረ እግዚአብሔር ብርሃናተ ክልኤተ ዐበይተ ዘየዐቢ ብርሃን ከመ ይምልክ መዐልተ ወዘይንእስ ብርሃን ከመ ይምልክ ሌሊተ ምስለ ከዋክብቲሁ ።
ወሤሞሙ እግዚአብሔር ውስተ ጠፈረ ሰማይ ከመ ያብርሁ ዲበ ምድር ።
ወይኰንንዋ ለዕለት ወለሌሊትኒ ወይፍልጡ ማእከለ ሌሊት ወማእከለ ብርሃን ወርእየ እግዚአብሔር ከመ ሠናይ ።
ወኮነ ሌሊተ ወጸብሐ ወኮነ ራብዕተ ዕለተ ።
ወይቤ እግዚአብሔር ለታውጽእ ማይ ዘይትሐወስ ዘቦ መንፈሰ ሕይወት ወአዕዋፈ ዘይሠርር መልዕልተ ምድር ወመትሕት ሰማይ ወኮነ ከማሁ ።
ወገብረ እግዚአብሔር ዐናብርተ ዐበይተ ወኵሎ ነፍሰ ሕይወት ዘይትሐወስ ዘአውጽአ ማይ በበዘመዱ ወኵሎ ዖፈ ዘይሠርር በበዘመዱ ።
ወርእየ እግዚአብሔር ከመ ሠናይ ።
ወባረኮሙ እግዚአብሔር ወይቤ ብዝኁ ወተባዝኁ ወምልእዋ ለምድር ወአዕዋፍኒ ይብዝኁ ውስተ ምድር ።
ወኮነ ሌሊተ ወጸብሐ ወኮነ ኃምስተ ዕለተ ።
ወይቤ እግዚአብሔር ለታውጽእ ምድር ዘመደ እንስሳ ወዘይትሐወስ ወአራዊተ ምድር ዘበበ ዘመዱ ወኮነ ከማሁ ።
ወገብረ እግዚአብሔር እንስሳ ዘበበ ዘመዱ ወኵሎ ዘይትሐወስ ውስተ ምድር በበዘመዱ ወአራዊተ ምድር በበዘመዱ ወርእየ እግዚአብሔር ከመ ሠናይ ።
ወይቤ እግዚአብሔር ንግበር ሰብአ በአርአያነ ወበአምሳሊነ ወይኰንን ዐሣተ ባሕር ወአራዊተ ምድር ወአዕዋፈ ሰማይ ወእንስሳሂ ወኵሎ ምድረ ወአራዊተ ዘይትሐወስ ዲበ ምድር ።
ወገብሮ እግዚአብሔር ለእጓለ እመሕያው በአምሳለ እግዚአብሔር ተባዕተ ወአንስተ ገብሮሙ ።
ወባረኮሙ እግዚአብሔር ወይቤሎሙ ብዝኁ ወተባዝኁ ወምልእዋ ለምድር ወቅንይዋ ወኰንንዎሙ ለዓሣተ ባሕር ወለአዕዋፈ ሰማይ ወለኵሉ እንስሳ ወለኵሉ ዘይትሐወስ ዲበ ምድር ።
ወይቤ እግዚአብሔር ናሁ ወሀብኩክሙ ኵሎ ሣዕረ ዘይዘራእ ወይበቍል በዘርኡ ተዘሪኦ ዲበ ኵሉ ምድር ወኵሉ ዕፀው ዘሀሎ ውስቴቱ ዘርኡ ዘይዘራእ በፍሬሁ ለክሙ ውእቱ መብልዕ ።
ወለኵሉ አራዊተ ምድር ወለኵሉ አዕዋፈ ሰማይ ወለኵሉ ዘይትሐወስ ውስተ ምድር ዘቦ መንፈሰ ሕይወት ወኵሉ ሐመልማለ ሣዕር ይኩንክሙ መብልዐ ወኮነ ከማሁ ።
ወርእየ እግዚአብሔር ኵሎ ዘገብረ ከመ ጥቀ ሠናይ ወኮነ ሌሊተ ወጸብሐ ወኮነ ሳድስተ ዕለተ ።
ወዐርገ አብራም እምግብጽ ውእቱ ወብእሲቱ ወኵሉ ንዋዩ ወሎጥሂ ምስሌሁ ውስተ አዜብ ።
ወአብራምሰ ብፁዕ ጥቀ ወባዕል ፈድፋደ እምእንስሳ ወእምወርቅ ወእምብሩር ።
ወገብአ እምኀበ ወፅአ ውስተ ሐቅል ውስተ ቤቴል ውስተ መካን ኀበ ሀሎ ቀዲሙ ዐጸዱ ማእከለ ቤቴል ወማእከለ ሐጌ ።
ውስተ መካን ኀበ ገብረ ምሥዋዐ ህየ ቀዲሙ ወጸውዐ አብራም ስመ እግዚአብሔር በህየ ።
ወሎጥኒ ዘሖረ ምስሌሁ ለአብራም አጥረየ አባግዐ ወአልህምተ ወእንስሳ ።
ወኢአከሎሙ ምድር ከመ ይኅድሩ ኅቡረ ።
ወኮነ ጋእዝ ማእከለ ኖሎት ዘሎጥ ወዘአብራም ወሀለዉ ይእተ አሚረ ሰብአ ከናአን ወፌርዜዎን ኅዱራን ውስተ ይእቲ ምድር ።
ወይቤሎ አብራም ለሎጥ ኢይኩን ጋእዝ ማእከሌከ ወማእከሌየ ወማእከለ ኖሎትከ ወማእከለ ኖሎትየ እስመ አኀው ንሕነ ።
ወናሁ ኵላ ምድር ቅድሜከ ይእቲ ተሌለይ እምኔየ ።
እማእኮ የማነ አንተ ወአነ ፀጋመ ወእማእከ አንተ ፀጋመ ወአነ የማነ ።
ወአልዐለ ሎጥ አዕይንቲሁ ወርእየ ኵሎ አሕቃላቲሁ ለዮርዳንስ ርውይ ውእቱ ኵሉ ምድር ።
ዘእንበለ ይገፍትዖን እግዚአብሔር ለሶዶም ወለጎሞራ ከመ ገነተ እግዚአብሔር ውእቱ ወከመ ምድረ ግብጽ ።
ወኀርየ ሎቱ ሎጥ ኵሎ አሕቃላተ ዮርዳንስ ወግዕዘ ሎጥ እመንገለ ሠርቅ ወተሌለዩ አሐዱ ምስለ ካልኡ ።
አብራም ኀደረ ምድረ ከናአን ወሎጥ ኀደረ ውስተ አድያም ወኀደረ ውስተ ሶዶም ።
ወሰብአ ሶዶምሰ እኩያን ወኃጥአን ጥቀ በቅድመ እግዚአብሔር ።
ወይቤሎ እግዚአብሔር ለአብራም እምድኅረ ተሌለየ እምኔሁ ሎጥ ነጽር በአዕይንቲከ ።
ወርኢ እምነ ዝንቱ መካን ኀበ ሀለውከ ለመንገለ መስዕ ወአዜብ ወሠርቅ ወባሕር ።
እስመ ኵለንታሃ ለዛቲ ምድር እንተ ትሬኢ ለከ እሁባ ወለዘርእከ እስከ ለዓለም ።
ወእሬስዮ ለዘርእከ ከመ ኆጻ ባሕር እመቦ ዘይክል ኈልቆ ለኆጻ ባሕር ይኄልቆ ለዘርእከሂ ።
ዕርግ ወዑዳ ለይእቲ ምድር ውስተ ኑኀ ወርሕባ እስመ ለከ እሁባ ።
ወግዕዘ አብራም ኀበ ዕፅ እንተ ውስተ ኬብሮን ወነደቀ በህየ መሥዋዕተ ለእግዚአብሔር ።
ወጸውዖሙ ያዕቆብ ለደቂቁ ወይቤሎሙ ተጋብኡ ወአይድዕክሙ እንተ ትረክበክሙ በደኃሪ መዋዕል ።
ወተጋብኡ ወመጽኡ ደቂቁ ለያዕቆብ ወይቤሎሙ ስምዕዎ ለአቡክሙ ።
ሩቤል በኵርየ ኀያል ውእቱ ወቀዳሜ ወልድየ እኩየ ኮነ ወአግዘፈ ክሳዶ ወዕፁባተ ገብረ ።
ቈረረ ከመ ማይ እስመ ዐረገ ዲበ ምስካበ አቡከ ወአርኰስኮ ለውእቱ ምስካብ ዘዲቤሁ ዐረገ ።
ስምዖን ወሌዊ አኀው ፈጸምዋ ለዐመፃ በቃሕዎሙ ወበኵናቶሙ ።
ነፍስየ ኢትትራከቦሙ ወኢይረድ ውስተ ሁከቶሙ እስመ በመዐቶሙ ቀተሉ ሰብአ ወበፍትወቶሙ መተሩ ሥረዊሁ ለአህጉር ።
ርጉመ ለይኩን መዐቶሙ እስመ ኢገገጹ ቍጥዓሆሙ እከፍሎሙ ውስተ ያዕቆብ ወእዘርዎሙ ውስተ እስራኤል ።
ይሁዳ ሰብሑከ አኀዊከ እደዊከ ላዕለ ዘባኖሙ ለጸላእትከ ይሰግዱ ለከ ደቂቀ አቡከ ።
ይሁዳ እጓለ አንበሳ እምሕዝአትከ ዕረግ ወልድየ ሰከብከ ወኖምከ ከመ አንበሳ ወከመ እጓለ አንበሳ አልቦ ዘያነቅሀከ ።
ወኢይጠፍእ ምልእክና እምይሁዳ ወምስፍና እምአባሉ እስከ አመ ይረክብ ዘፅኑሕ ሎቱ ወውእቱ ተስፋሆሙ ለአሕዛብ ።
የአስር ውስተ ዐጸደ ወይን ዕዋሎ ወበዕፀ ዘይት አድጎ ወየኀፅብ በወይን አልባሲሁ ወበደመ አስካል ሰንዱኖ ።
ፍሡሓት እምወይን አዕይንቲሁ ወጸዐደ ከመ ሐሊብ ስነኒሁ ።
ዛቡሎን ሥኡኑ ይኅድር ከመ መርሶ አሕማር ወይስፋሕ እስከ ሲዶና ።
ወይሳኮር ፈተዋ ለሠናይት ወያዐርፍ ማእከለ መዋርስት ።
ወሶበ ርእያ ከመ ሠናይት ይእቲ ዕረፍት ወአትሐተ መትከፍቶ ከመ ይትቀነያ ለምድር ወጻመወ ወኮነ ሐረሳዌ ብእሴ ።
ዳን ይኴንን ሕዝቦ ከመ አሐቲ እምነገደ እስራኤል ።
ይኩን ዳን አርዌ ምድር ዘይፀንሕ ውስተ ፍኖት ዘይነስኮ ሰኰናሁ ለፈረስ ወይወድቅ ዘይጼዐኖ ድኅሬሁ ።
ወይፀንሕ ከመ ያድኅኖ እግዚአብሔር ።
ጋድ ፈየትዎ ፈያት ወውእቱሂ ፈየቶሙ ተሊዎ አሰሮሙ ።
አሴር ጽጉበ እክል ወውእቱ ይሁብ ሲሳየ ለመላእክት ።
ንፍታሌም በቀልት ዕረፍት እንተ ትሤኒ አውፅአት እክለ ።
ወልድ ዘይልህቅ ውእቱ ዮሴፍ ወልድየ ዘይልህቀኒ ወዘይቀንእ ሊተ ወልድየ ወሬዛ ዘይገብእ ኀቤየ ።
እለ ፀአልዎ በምክሮሙ ወኮንዎ አጋእስተ ወነደፍዎ ።
ወተቀጥቀጠ አቅስቲሆሙ በኀይል ወደክመ ሥርወ መዝራዕተ እደዊሆሙ በእደ ኅይሉ ለያዕቆብ በህየ አጽንዖ ለእስራኤል በኀበ አምላኩ ለአቡከ ።
ወረድአከ አምላከ ዚአየ ወባረከከ በረከተ ሰማይ እምላዕሉ ወበረከተ ምድር እንተ ባቲ ኵሎ በእንተ በረከተ አጥባት ወመሓፅን ።
በረከተ አቡከ ወእምከ ጽንዕት እምበረከቶሙ ለአድባር እለ ውዲዳን በበረከተ መላእክቲሁ ለእግዚአብሔር ከመ ተሀሉ ዲበ ርእሱ ለዮሴፍ ወዲበ ርእሶሙ ለእለ ኮንዎ አኅዊሁ ።
ብንያም ተኵላ መሣጢ ይበልዕ በነግህ ወፍና ሰርክ ይሁብ ሱሳየ ።
እሉ እሙንቱ ደቂቀ ያዕቆብ ዐሠርቱ ወክልኤቱ ወዘንተ ነገሮሙ አቡሆሙ ወባረኮሙ አቡሆሙ ለለ አሐዱ በከመ በረከቱ ባረኮሙ ለለ አሐዱ ።
ወይቤሎሙ ናሁ አሐውር አንሰ ኀበ ሕዝብየ ወቅብሩኒ ምስለ አበዊየ ውስተ በአት እንተ ሀለወት ውስተ ገራህቱ ለኤፌሮን ኬጥያዊ ።
ውስተ በአተ ካዕበት እንተ አንጻረ ምንባሬ ውስተ ምድረ ከናአን እንተ ተሣየጠ አብርሃም በኀበ ኤፌሮን ኬጥያዊ እንተ ተሣየጠ ለመቃብር ።
ህየ ቀበርዎሙ ለአብርሃም ወለሳራ ብእሲቱ ወህየ ቀበርዎሙ ለይስሐቅ ወለርብቃ ብእሲቱ ወህየ ቀበርዋ ለልያሂ ።
ውስተ በአተ ገራህት እንተ ተሣየጡ በኀበ ደቂቀ ኬጢ ።
ወአኅለቀ ያዕቆብ አዝዞቶሙ ለደቂቁ ወሰፍሐ እገሪሁ ዲበ ምስካቢሁ ወሞተ ወቀበርዎ ኀበ ሕዝቡ ።
ወኮነ እምድኅረ ዝንቱ ነገር ይቤልዎ ለዮሴፍ ደክመ አቡነ ወነሥአ ዮሴፍ ክልኤ ደቂቆ ምናሴሃ ወኤፍሬምሃ ።
ወይቤልዎ ለእስራኤል ናሁ ወልድከ ዮሴፍ ይመጽእ ኀቤከ ወተኀየለ እስራኤል ወነበረ ዲበ ምስካቢሁ ።
ወይቤሎ ያዕቆብ ለዮሴፍ አምላኪየ ዘአስተርአየኒ በሉዛ በምድረ ከናአን ወባረከኒ ።
ወይቤለኒ ናሁ አነ አበዝኀከ ወአስተበዝኀከ ወእገብረከ ማኅበረ አሕዛብ ወእሁበካሃ ለዛቲ ምድር ወለዘርእከ እምድኅሬከ ከመ ይምልክዋ ለዓለም ።
ወይእዜኒ እሉ ደቂቅከ ክልኤቱ እለ ተወልዱ ለከ በብሔረ ግብጽ ዘእንበለ እምጻእ አነ ዝየ ኀቤከ ኤፍሬም ወምናሴ ከመ ሩቤል ወስምዖን ሊተ እሙንቱ ።
ወእመቦ ዘወለድከ እምይእዜ ይኩኑ በስመ አኀዊሆሙ ወይሰመዩ ወይኩኑ ውስተ ክፍለ አኀዊሆሙ ።
ወአመ መጻእኩ አነ እምስጴጦምያ ዘሶርያ ሞተት ራሔል እምከ በምድረ ከናአን ሶአበ ቀረብኩ ኀበ ምርዋጸ አፍራስ ብሔረ ኤፍራታ ለበጺሐ ኤፍራታ ።
ወቀበርክዋ ውስተ ፍኖት ዘምርዋጸ አፍሪስ ዘስሙ ቤተ ሌሔም ።
ወሶበ ርእየ እስራኤል ደቂቆ ለዮሴፍ ይቤሎ ምንትከ እሉ ።
ወይቤሎ ዮሴፍ ለአቡሁ ደቂቅየ እለ ወሀበኒ እግዚአብሔር በዝየ ወይቤሎ ያዕቆብ አምጽኦሙ ኀቤየ ከመ እባርኮሙ ።
ወአዕይንቲሁ ለእስራኤል ከብደ ወተከድና እምርሥእ ወኢይክል ከሢቶተ ወነጽሮ ወአቅረቦሙ ኀቤሁ ወሰዐሞሙ ወሐቀፎሙ ።
ወይቤሎ እስራኤል ለዮሴፍ ናሁ ኢተፈለጥኩ እምገጽከ ወናሁ ዘርአከኒ አርአየኒ እግዚአብሔር ።
ወአውፅኦሙ ዮሴፍ እማእከለ ብረኪሁ ወሰገደ ሎቱ በገጹ ውስተ ምድር ።
ወነሥኦሙ ዮሴፍ ለክልኤሆሙ ደቂቁ ወአቀሞ ለኤፍሬም በየማኑ ኀበ ፀጋመ እስራኤል ወለምናሴ አቀሞ በፀጋሙ ኀበ የማነ እስራኤል ወአቀረቦሙ ኀበ አቡሁ ።
ወሰፍሐ እስራኤል እዴሁ እንተ የማን ወወደያ ውስተ ርእሰ ኤፍሬም ወውእቱ ይንእስ እምነ እኁሁ ወእዴሁ እንተ ፀጋም ወደያ ውስተ ርእሰ ምናሴ ወአስተኀለፈ እዴሁ ።
ወባረኮሙ ወይቤ ውእቱ እግዚአብሔር ዘአሥመርዎ አበዊየ ቅድሜሁ አብርሃም ወይስሐቅ ወእግዚአብሔር ውእቱ ዘሐፀነኒ ወሴሰየኒ እምንእስየ እስከ ይእዜ ወእስከ ዛቲ ዕለት ።
ወመልአከ እግዚአብሔር ዘአድኀነኒ እምኵሉ እኪት ውእቱ ለይባርኮሙ ለእሉ ሕፃናት ።
ወይሰመይ ስምየ በላዕሌሆሙ ወስመ አበዊየ አብርሃም ወይስሐቅ ወይብዝኁ ወይትባዝኁ ወይምልኡ ዲበ ምድር ።
ወሶበ ርእየ ዮሴፍ ከመ ወደየ እደሁ አቡሁ እንተ የማን ውስተ ርእሰ ኤፍሬም ወእንተ ፀጋም ላዕለ ርእሰ ምናሴ ።
ወይቤሎ ዮሴፍ ለአቡሁ አኮ ከመዝ አባ እስመ ዝንቱ በኵርየ ደይ እዴከ እንተ የማን ላዕሌሁ ።
ወይቤሎ አአምር ወልድየ አአምር ዝኒ ይከውን ሕዝበ ወዝኒ የዐቢ ።
አላ እኁሁ ዘይንእስ የዐብዮ ወዘርኡ ብዙኅ አሕዛበ ይከውን ።
ወባረኮሙ በይእቲ ዕለት ወይቤ ብክሙ ይትባረክ እስራኤል ወይበሉ ይባርከ እግዚአብሔር ከመ ኤፍሬም ወምናሴ ።
ወይቤሎ እስራኤል ለዮሴፍ ናሁ አነ እመውት ወየሀሉ እግዚአብሔር ምስሌክሙ ወያግብእክሙ ውስተ ምድረ አበዊክሙ ።
ወናሁ እሁበከ ምህርካ ሠናየ ዘይኄይስ እምዘ አኀዊከ ዘነሣእኩ እምእዴሆሙ ለአሞሬዎን በቀስትየ ወበኵናትየ ።
ወሐወጻ እግዚአብሔር ለሳራ ወበከመ ይቤ ገብረ ላቲ እግዚአብሔር ።
ወፀንሰት ሳራ ወወለደት ለአብርሃም ወልደ በርሥዐቲሁ በመዋዕል ዘይቤሎ እግዚአብሔር ።
ወሰመዮ አብርሃም ለውእቱ ሕፃን ዘወለደት ሎቱ ሳራ ይስሐቅ ።
ወገዘሮ አብርሃም ለይስሐቅ ወልዱ በሳምንት ዕለት በከመ አዘዞ እግዚአብሔር ።
ወአብርሃምሰ ምእት ዓመቱ ሎቱ አመ ተወልደ ሎቱ ይስሐቅ ።
ወትቤ ሳራ ሠሐቀ ረሰየኒ እግዚአብሔር ኵሉ ዘይሰምዕ ይትፌሣሕ ሊተ ።
ወትቤ መኑ እምዜነዎ ሊተ ለአብርሃም ከመ ተሐፅን ሳራ ሕፃነ ዘወለደት በርሥአቲሃ ።
ወልህቀ ሕፃን ወአኅደግዎ ጥበ ወገብረ አብርሃም ማዕደ ዐቢየ በዕለተ አኅደግዎ ጥበ ለይስሐቅ ።
ወሶበ ርእየቶ ሳራ ለወልደ አጋር ግብጻዊት እንዘ ይትዌነይ ምስለ ይስሐቅ ወልዳ ።
ትቤሎ ሳራ ለአብርሃም አውጽአ ለዛቲ አመት ምስለ ወልዳ እስመ ኢይወርስ ወልዳ ለአመት ምስለ ወልድየ ይስሐቅ ።
ወዕጹበ ኮኖ ዝንቱ ነገር በቅድሜሁ ለአብርሃም ጥቀ በእንተ ወልዱ ።
ወይቤሎ እግዚአብሔር ለአብርሃም ኢይኩንከ ዕጹበ ቅድሜከ በእንተ ውእቱ ሕፃን ወበእንተ ይእቲ አመት ኵሎ ዘትቤለከ ስምዓ ለሳራ እስመ እምነ ይስሐቅ ይትኌለቍ ለከ ዘርእ ።
ወለወልዳሰ ለይእቲ አመት ዐቢየ ሕዝበ እሬስዮ እስመ ዘርአ ዚአከ ውእቱ ።
ወተንሥአ አብርሃም በጽባሕ ወነሥአ ኅብስተ ወሳእረ ማይ ወወሀባ ለአጋር ወአንበረ ዲበ መትከፍታ ወሕፃነኒ ወፈነዋ ወሶበ ሖረት ወሳኰየት ውስተ ገዳም መንገለ ዐዘቅተ መሐላ ።
ወሐልቀ ማያሂ ዘውስተ ሳእራ ወገደፈቶ ለሕፃና ታሕተ አሐቲ ዕፅ ።
ወሖረት ወነበረት ትነጽሮ እምርኁቅ ከመ ምንዳፈ ሐጽ እስመ ትቤ ኢይርአይ ሞቶ ለሕፃንየ ወበከየት ።
ወሰምዐ እግዚአብሔር አውያቶ ለውእቱ ሕፃን እምነ ብሔር ኀበ ሀሎ ።
ወጸውዐ መልአከ እግዚአብሔር ለአጋር እምሰማይ ወይቤላ ምንተ ኮንኪ አጋር ኢትፍርሂ እስመ ሰምዐ እግዚአብሔር ቃሎ ለሕፃንኪ እምውስተ መካን ኀበ ሀሎ ።
ተንሥኢ ወንሥኢ ሕፃነኪ ወአጽንዕዮ በእዴኪ እስመ ሕዝበ ዐቢየ እሬስዮ ።
ወፈትሐ እግዚአብሔር አዕይንቲሃ ለአጋር ወርእየት ዐዘቅተ ማይ ጥዑም ወሖረት ወመልአት ሳእራ ማየ ወአስተየቶ ለሕፃና ።
ወሀሎ እግዚአብሔር ምስለ ውእቱ ሕፃን ወልህቀ ወኀደረ ውስተ ውእቱ ገዳም ወኮነ ነደፌ ።
ወእምዝ ውስተ ሐቅለ ፋራን ወነሥአት ሎቱ ብእሲተ እሙ እምነ ምድረ ግብጽ ።
ወኮነ በእማንቱ መዋዕል ይቤ አቤሜሌክ ወአኮዘት መጋቤ መራዕይሁ ወፋኮል መልአከ ሰርዌሁ ይቤልዎ ለአብርሃም እግዚአብሔር ምስሌከ በኵሉ ዘገበርከ ።
ወይእዜኒ መሐል ለነ በእግዚአብሔር ከመ ኢትዔምፀነ ወኢለዘርእየ ወኢለዘ ምስሌየ ።
አላ በከመ መጻእከ አንተ ወገበርኩ ምስሌከ ትገብር ምስሌየ ወለምድርየኒ እንተ ሀለውከ ውስቴታ ።
ወይቤ አብርሃም ኦሆ እምሕል አነ ።
ወተዛለፌ አብርሃም በእንተ ዐዘቅተ ማይ ዘሄድዎ ደቀ አቤሜሌክ ።
ወይቤሎ አቤሜሌክ ኢያእመርኩ መኑ ገብሮ ለዝንቱ ግብር ወአንተኒ ኢያይዳዕከኒ ወአነኒ ኢሰማዕኩ እንበለ ዮም ።
ወነሥአ አብርሃም አልህምተ ወአባግዐ ወወሀቦ ለአቤሜሌክ ወተማሐሉ በበይናቲሆሙ ።
ወአቀመ አብርሃም ሰብዑ አባግዐ እንተ ባሕቲቶን ።
ወይቤሎ አቤሜሌክ ለአብርሃም ምንትኑ ውእቱ እላ አባግዕ ሰብዑ እለ አቀምኮን እንተ ባሕቲቶን ።
ወይቤሎ አብርሃም እላንተ ሰብዑ አባግዐ ንሣእ እምላዕሌየ ከመ ይኩናኒ ስምዐ ከመ ከረይክዋ ለዛቲ ዐዘቅት ።
ወበእንተዝ ሰመይዎ ስሞ ለውእቱ ዐዘቅት ዐዘቅተ መሐላ እስመ በህየ ተማሐሉ በበይናቲሆሙ ።
ወተካየዱ ኪዳነ በኀበ ዐዘቅተ መሐላ ወተንሥአ አቤሜሌክ ወአኮዘት መጋቤ መራዕይሁ ወፋኮል መልአከ ሰርዌሁ ወተመይጡ ውስተ ምድረ ፍልስጥኤም ።
ወዘርአ አብርሃም ገራህተ ኀበ ዐዘቅተ መሐላ ወጸውዐ አብርሃም በህየ ስመ እግዚአብሔር ዘለዓለም ።
ወነበረ አብርሃም ውስተ ምድረ ፍልስጥኤም ብዙኃ መዋዕለ ።
ወአርዌ ምድርሰ እምኵሉ ትጠብብ እምነ ኵሉ አርዌ ዘውስተ ምድር ዘገብረ እግዚአብሔር ወትቤላ አርዌ ምድር ለብእሲት ።
ምንትኑ ውእቱ ዘይቤለክሙ እግዚአብሔር ኢትብልዑ እምዕፅ ዘውስተ ገነት ።
ወትቤላ ብእሲት ለአርዌ ምድር እምነ ዕፅ ዘይፈሪ ውስተ ገነት ንበልዕ ።
ወእምነ ፍሬ ዕፅሰ ባሕቱ ዘሀሎ ማእከለ ገነት ይቤለነ እግዚአብሔር ከመ ኢንብላዕ እምኔሁ ወከመ ኢንግስሶ ከመ ኢንሙት ይቤ ።
ወትቤላ አርዌ ምድር ለብእሲት አኮ ሞተ ዘትመውቱ ።
አላ እስመ ያአምር እግዚአብሔር ከመ አመ ዕለተ ትበልዑ እምኔሁ ይትፈታሕ አዕይንቲክሙ ወትከውኑ ከመ አማልክት ወታአምሩ ሠናየ ወእኩየ ።
ወሶበ ርእየት ብእሲት ከመ ሠናይ ዕፅ ለበሊዕ ወሠናይ ለአዕይንት ወለርእይ ወሠናየ ያጤይቅ ።
ነሥአት ፍሬሁ ወበልዐት ወወሀበቶ ለብእሲሃ ምስሌሃ ወበልዑ ።
ወተፈትሐ አዕይንቲሆሙ ለክልኤሆሙ ወአእመሩ ከመ ዕራቃኒሆሙ እሙንቱ ወሰፈዩ ቈጽለ በለስ ወገብሩ ሎሙ መዋርእተ ።
ወሰምዑ ቃለ እግዚአብሔር እንዘ የሐውር ውስተ ገነት ፍና ሰርክ ወተኀብኡ አዳም ወብእሲቱ እምቅድመ እግዚአብሔር ማእከለ ዕፀዊሃ ለገነት ።
ወጸውዖ እግዚአብሔር ለአዳም ወይቤሎ አይቴ አንተ ።
ወይቤሎ አዳም ቃለከ ሰማዕኩ እንዘ ታንሶሱ ውስተ ገነት ወፈራህኩ እስመ ዕራቅየ አነ ወተኀባእኩ ።
ወይቤሎ እግዚአብሔር መኑ አይድዐከ ከመ ዕራቅከ አንተ ሶበ አኮ ዘበላዕከ ዘንተ ዕፀ ዘአነ ከላእኩከ ።
ወይቤ አዳም ብእሲትየ እንተ ወሀብከኒ ምስሌየ ትንበር ይእቲ ወሀበተኒ ወበላዕኩ ።
ወይቤላ እግዚአብሔር ለብእሲት ዘንተኑ ገበርኪ ወትቤ ብእሲት አርዌ ምድር አስፈጠተኒ ወበላዕኩ ።
ወይቤላ እግዚአብሔር ለአርዌ ምድር እስመ ገበርክዮ ለዝንቱ ርግምተ ኩኒ እምኵሉ እንስሳ ወእምኵሉ አራዊተ ምድር ።
በእንግድዓኪ ሑሪ ወመሬተ ብልዒ ኵሎ መዋዕለ ሕይወትኪ ።
አስተፃርር ማእከሌኪ ወማእከለ ብእሲት ወማእከለ ዘርእኪ ወማእከለ ዘርአ ውእቱ ለይዕቀብ ርእሰኪ ወአንቲ ዕቀቢ ሰኰናሁ ።
ወለብእሲትኒ ይቤላ አብዝኆ አበዝኆ ለሐዘንኪ ወለሥቃይኬ ወበሐዘን ለዲ ወወሊደኪ ኀበ ምትኪ ምግባኢኪ ወውእቱ ይቀንየኪ ።
ወለአዳምሰ ይቤሎ እስመ ሰማዕከ ቃለ ብእሲትከ ወበላዕከ እምነ ውእቱ ዕፅ ዘአዘዝኩከ ከመ ኢትብላዕ እምነ ውእቱ ዕፅ ባሕቲቱ ወበላዕከ ርግምተ ትኩን ምድር ።
በተግባርከ ወበሐዘን ብላዕ ኵሎ መዋዕለ ሕይወትከ ።
አሥዋክ ወአሜከላ ይብቈልከ ወብላዕ ሣዕረ ገዳም ።
ወበሃፈ ገጽከ ብላዕ ኅብስተከ እስከ ትገብእ ውስተ መሬትከ እንተ እምኔሃ ወፃእከ እስመ መሬት አንተ ወውስተ መሬት ትገብእ ።
ወሰመያ አዳም ስመ ብእሲቱ ሕይወት እስመ እሞሙ ይእቲ ለሕያዋን ።
ወገብረ እግዚአብሔር ለአዳም ወለብእሲቱ አዕዳለ ዘማእስ ወአልበሶሙ ።
ወይቤ እግዚአብሔር ናሁ አዳም ኮነ ከመ አሐዱ እምኔነ ያአምር ሠናየ ወእኩየ ።
ወይእዜኒ ዮጊ ያአምር ወያሌዕል እዴሁ ወይነሥእ እምዕፀ ሕይወት ወይበልዕ ወየሐዩ ለዓለም ።
ወአውፅኦ እግዚእ እግዚአብሔር ለአዳም እምነ ገነተ ትድላ ከመ ይትገበራ ለምድር እንተ እምኔሃ ወፅአ ።
ወአውጽኦ ለአዳም ወአኅደሮ ቅድመ ገነተ ትፍሥሕት ወአዘዞሙ ለሱራፌል ወለኪሩቤል በሰይፈ እሳት እንተ ትትመየጥ ከመ ይዕቀቡ ፍኖተ ዕፀ ሕይወት ።
ወወድቀ ዮሴፍ ውስተ ገጸ አቡሁ ወበከየ ላዕሌሁ ።
ወአዘዞሙ ዮሴፍ ለአግብርቲሁ እለ ይቀርቡ ኀቤሁ ለእለ ይቀብሩ ይቅብርዎ ለአቡሁ ወቀበርዎ ለእስራኤል እለ ይቀብሩ ።
ወፈጸሙ ሎሙ አርብዓ ጽባሐ እስመ ከማሁ ይኌልቁ መዋዕለ በዘ ቀበሩ ወላሐዉ ሰብአ ግብጽ ሰብዓ መዋዕለ ።
ወእምድኅረ ተፈጸመ መዋዕለ ላሕ ይቤሎሙ ዮሴፍ ለኀያላነ ፈርዖን እንዘ ይብል እመ ረከብኩ ሞገሰ በቅድሜክሙ ንግርዎ በእንቲአየ ለፈርዖን ወበልዎ ።
አቡየአ አምሐለኒ ዘእንበለ ይሙት ወይቤለኒ ውስተ መቃብር ዘከረይኩ ሊተ በምድረ ከናአን ህየ ቅብረኒ ወይእዜኒ እዕረግ ወእቅብሮ ለአቡየ ወእግባእ ።
ወይቤሎ ፈርዖን ዕረግ ወቅብሮ ለአቡከ በከመ አምሐለከ ።
ወዐርገ ዮሴፍ ይቅብሮ ለአቡሁ ወዐርጉ ምስሌሁ ኵሎሙ ደቂቀ ፈርዖን ወዐርጉ ኵሎሙ ዐበይተ ግብጽ ።
ወኵሉ ሰብአ ቤቱ ለዮሴፍ ወአኀዊሁ ወኵሉ ሰብአ ቤቱ ለአቡሁ ወአዝማዲሁ ወአባግዒሆሙሰ ወአልህምቲሆሙ ኀደጉ ውስተ ምድረ ጌሴም ።
ወዐርገ ምስሌሁ ሰረገላት ወአፍራስ ወኮነ ትዕይንቶሙ ዐቢየ ጥቀ ።
ወበጽሑ ኀበ ዐውደ እክል ዘአጣታ ዘሀሎ ማዕዶተ ዮርዳንስ ወበከይዎ ዐቢየ ብካየ ወጽኑዐ ጥቀ ላሐ ገብሩ ለአቡሆሙ ሰቡዐ መዋዕለ ።
ወርእዩ እለ ይነብሩ ውስተ ምድረ ከናአን ውእተ ላሐ በኀበ ዐውደ እክል ዘአጣታ ወይቤሉ ከመዝኑ ላሕ ዘግብጽ ዐቢይ ።
ወበእንተዝ ሰመይዎ ስሞ ላሐ ግብጽ ዘበማዕዶተ ዮርዳንስ ።
ወከመዝ ገብሩ ሎቱ ደቂቁ ወቀበርዎ ህየ ።
ወእግብእዎ ደቂቁ ውስተ ምድረ ከናአን ወቀበርዎ ውስተ በዐት ።
እንተ ተሣየጠ አብርሃም ለመቃብር በኀበ ኤፌሮን ኬጥያዊ እንተ አንጻረ ምንባሬ ።
ወገብአ ዮሴፍ ውስተ ግብጽ ውእቱ ወኵሎሙ እለ ምስሌሁ እለ ዐርጉ ኅቡረ ይቅብርዎ ለአቡሆሙ ወአኀዊሁኒ ።
ወእምዝ ሶበ ርእዩ አኀዊሁ ከመ ሞተ አቡሆሙ ይቤሉ ዮጊ ይዜከር ለነ ዮሴፍ እኪተ እንተ ገበርነ ላዕሌሁ ወያገብእ ለነ ፍዳሃ ለኵሉ እኪት እንተ አርአይናሁ ።
ወመጽኡ ኀበ ዮሴፍ አኀዊሁ ወይቤልዎ አቡከ አምሕሎ አምሐለነ ዘእንበለ ይሙት ።
ወይቤ ከመዝ በልዎ ለዮሴፍ ኅድግአ ሎሙ አበሳሆሙ ወጌጋዮሙ እስመ እኪተ አርአዩከ ።
ወይእዜኒ ስረይ ሎሙ ኀጢአቶሙ ለአግብርቲከ በአምላኮሙ ለአበዊከ ወበከየ ዮሴፍ እንዘ ይትናገርዎ ።
ወመጽኡ ኀቤሁ ወይቤልዎ ናሁ ንሕነ ኮነ ለከ አግብርተ ።
ወይቤሎሙ ዮሴፍ ኢተፍርሁ እስመ ዘእግዚአብሔር አነ ።
አንትሙሰ መከርክሙ እኪተ ላዕሌየ ወእግዚአብሔር ባሕቱ መከረ ሠናይተ ላዕሌየ ከመ ይኩን ዮም በዘ ይሴሰይ ሕዝብ ብዙኅ ።
ወይቤሎሙ ኢትፍርሁ አነ እሴስየክሙ ለቤትክሙሂ ወጸውዖሙ ወተናገሮሙ ዘይበውእ ውስተ ልቦሙ ።
ወነበረ ዮሴፍ ውስተ ግብጽ ውእቱ ወአኀዊሁ ወኵሉ ቤተ አቡሁ ወሐይወ ዮሴፍ ምእተ ወዐሠርተ ዓመተ ።
ወርእየ ዮሴፍ ደቂቀ ኤፍሬም እስከ ሣልስ ትውልድ ወደቂቀ ማኪር ወልደ ምናሴ እለ ተወልዱ ላዕለ ሕፅኑ ለዮሴፍ ።
ወይቤሎሙ ዮሴፍ ለአኅዊሁ እንዘ ይብል አንሰ እመውት ወአመ ሐወጸክሙ እግዚአብሔር ወአውፅአክሙ እምዛቲ ምድር ።
ውስተ ምድር እንተ መሐለ እግዚአብሔር ለአበዊነ ለአብርሃም ወለይስሐቅ ወለያዕቆብ ።
ወአምሐሎሙ ዮሴፍ ለደቂቀ እስራኤል ወይቤሎሙ አመ ይሔውጸክሙ እግዚአብሔር አውጽኡ አዕጽምትየ እምዝየ ምስሌክሙ ።
ወሞተ ዮሴፍ በምእት ወዐሠርቱ ዓመት ወቀበርዎ ወሤምዎ በነፍቅ ውስተ ብሔረ ግብጽ ።
ወተንሥአ እስራኤል ምስለ ኵሉ ንዋዩ ወበጽሑ ኀበ ዐዘቅተ መሐላ ወሦዐ መሥዋዕተ ለአምላከ ይስሐቅ አቡሁ ።
ወይቤሎ በሕልም አምላከ እስራኤል በሌሊት ያዕቆብ ያዕቆብ ወይቤ ምንትኑ ውእቱ ።
ወይቤሎ አነ ውእቱ አምላከ አቡከ ኢትፍራህ ወሪደ ግብጽ እስመ ሕዝበ ዐቢየ እሬስየከ በህየ ።
ወአነ እወርድ ምስሌከ ውስተ ብሔረ ግብጽ ወአነ እሄሉ ምስሌከ ዘልፈ ወዮሴፍ ይከድነከ አዕይንቲከ ።
ወተንሥአ ያዕቆብ እምኀበ ዐዘቅተ መሐላ ወነሥእዎ ደቂቁ ለያዕቆብ ለእስራኤል አቡሆሙ ወንዋዮሙሂ ምስሌሆሙ ወአንስቲያሆሙሂ ወጸዐኑ ውስተ ሰረገላ ዘፈነወ ዮሴፍ በዘ ያምጽእዎሙ ።
ወነሥኡ ንዋዮሙ ወኵሎ ጥሪቶሙ ዘአጥረዩ በምድረ ከናአን ወቦአ ያዕቆብ ብሔረ ግብጽ ወኵሉ ዘርኡ ምስሌሁ ።
ደቂቁ ወደቂቀ ደቂቁ ወአዋልዲሁ ወአዋልደ አዋልዲሁ ምስሌሁ ።
ወከመዝ ውእቱ አስማቲሆሙ ለደቂቀ እስራኤል እለ ቦኡ ብሔረ ግብጽ በኵሩ ለያዕቆብ ሩቤል ።
ወደቂቀ ሩቤል ሄኖኅ ወፍሉስ ወአስሮን ወከርሚ ።
ወደቂቀ ስምዖን የሙኤል ወያሚን ወአኦድ ወያክን ወሳኦር ወሰኡል ዘእምነ ከናናዊት ።
ወደቂቀ ሌዊ ገርሶን ወቃዓት ወሜራሪ ።
ወደቂቀ ይሁዳ ዔር ወአውናን ወሴሎም ወፋሬሰ ወዛራ ወሞተ ዔር ወአውናን በምድረ ከናአን ወእሉ እሙንቱ ደቂቀ ፋሬስ ኤስሮም ወይሞሔል ።
ወደቂቀ ይሳኮር ቶላዕ ወፎሐ ወያሱብ ወስምራ ።
ወደቂቀ ዛቡሎን ሳሬድ ወአሎን ወአሌል ።
ወእሉ እሙንቱ ደቂቀ ልያ ዘወለደት ለያዕቆብ በምስጴጦምያ ዘሶርያ ወዲና ወለቱ ወኵሉ ነፍስ ደቅ ወአዋልድ ሠላሳ ወሠለስቱ ።
ወደቂቀ ጋድ ሰፎን ወሕግ ወሱኒ ወአዜን ወአድ ወአሮሐድ ወአሪሔል ።
ወደቂቀ አሴር ኢያምን ወኢያሱ ወኢዩል ወባርያ ወሳራ እኅቶሙ ወእሉ እሙንቱ ደቂቀ ባርያ ኮቦር ወሜልኪየል ።
ወእሉ እሙንቱ ደቂቀ ዘለፋ እንተ ወሀባ ለልያ ላባ ወይእቲ ዘወለደት ለያዕቆብ ዐሠርቱ ወስድስቱ ነፍስ እሙንቱ ።
ወደቂቀ ራሔል ብእሲተ ያዕቆብ ዮሴፍ ወብንያም ።
ወተወልዱ ሎቱ ለዮሴፍ ደቂቅ በብሔረ ግብጽ ምናሴ ወኤፍሬም ወደቂቀ ምናሴ ዘወለደት ሎቱ ዕቅብቱ ሶርያዊት ማኪር ።
ወደቂቀ ብንያም ባዕል ወቦኮር ወአሲቤር ወእሉ እሙንቱ ደቂቀ ባዕል ጌራ ወኖሔማን ወኤሒ ወሮስ ወመፊም ወጌራ ወለዶ ለአራድ ።
ወእሉ እሙንቱ ደቂቀ ራሔል ዘወለደት ለያዕቆብ ዐሠርቱ ወሰማኒቱ ነፍስ ውእቱ ።
ወደቂቀ ዳን አሳ ።
ወደቂቀ ንፍታሌም አሴሔል ወጎሂን ወዬሴር ወሴሌም ።
እሉ እሙንቱ ደቂቀ ባላ እንተ ወሀባ ላባ ለራሔል ወለቱ ወወለደቶሙ ለእሉ ለያዕቆብ ወኵሉ ነፍስ ሰባዕቱ ዘወለደት ባላ ።
ወኵሉ ነፍስ ዘቦአ ብሔረ ግብጽ ምስለ ያዕቆብ ዘእንበለ አንስት ስሳ ወስድስቱ ።
ወደቂቀ ዮሴፍ እለ ተወልዱ ሎቱ በብሔረ ግብጽ ሰባዕቱ ወኮነ ኵሉ ነፍስ እንተ ቦአት ብሔረ ግብጽ ምስለ ያዕቆብ ሰብዓ ወኀምስቱ ።
ወለይሁዳሰ ፈነዎ ውስተ ሀገር ኀበ ዮሴፍ ከመ ይትቀበሎ ውስተ ምድረ ራሜስ እንተ ስማ ቃቴሮአስ ።
ወአንሥአ ዮሴፍ ሰረገላቲሁ ወሖረ ይትቀበሎ ለያዕቆብ አቡሁ ውስተ ሀገር ቃቴሮአስ ወሶበ ረከቦ ሐቀፎ ክሳዶ ወበከየ ዐቢየ ብካየ ።
ወይቤሎ እስራኤል ለዮሴፍ እምይእዜሰ ለእሙት እንከ እስመ ርኢኩ ገጸከ እንዘ ሕያው አንተ ።
ወይቤሎሙ ዮሴፍ ለአኀዊሁ አሐውር እንግሮ ለፈርዖን ወእብሎ አኅዊየ ወቤተ አቡየ እለ ሀለዉ ምድረ ከናአን መጽኡ ኀቤየ ።
ወኖሎተ እንስሳ እሙንቱ ሰብእ ወኵሉ ንዋዮሙኒ ወላህሞሙኒ አምጽኡ ።
ወእመ ጸውዐክሙ ፈርዖን ወይቤለክሙ ምንት ተግባርክሙ ።
በልዎ ኖሎተ እንስሳ ንሕነ አግብርቲከ እምንእስነ እስከ ይእዜ ወአበዊነሂ ከማሁ ክመ ከመ ትኅድሩ ምድረ ጌሴም እንተ ዓረብ እስመ ያስቆርርዎሙ ሰብአ ግብጽ ለኵሉ ኖሎተ አባግዕ ።
ወዛቲ ይእቲ መጽሐፈ ዝክረ ሙላዱ ለአዳም በዕለት እንተ ባቲ ፈጠሮ እግዚአብሔር ወገብሮ ለአዳም በአርአያሁ ወበአምሳሊሁ ለእግዚአብሔር ።
ወፈጠሮሙ ተባዕተ ወአንስተ ወእምዝ ባረከ እግዚአብሔር ላዕሌሆሙ ወሰመዮሙ አዳም ወሔዋን በዕለት እንተ ባቲ ፈጠሮሙ ።
ወሐይወ አዳም ክልኤቱ ምእት ወሠላሳ ዓመተ ወወለደ ሎቱ ዘከመ ራእዩ ወአምሳሉ ወልደ ወሰመዮ ስሞ ሴት ።
ወሐይወ አዳም እምድኅረ ወለዶ ለሴት ሰብዓቱ ምእት ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለአዳም ተስዓቱ ምእት ወሠላሳ ዓመተ ወሞተ ።
ወሐይወ ሴት ክልኤቱ ምእት ወሓምስቱ ዓመተ ወወለዶ ለሄኖስ ።
ወሐይወ ሴት እምድኅረ ወለዶ ለሄኖስ ሰብዓቱ ምእት ወሰብዓቱ ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለሴት ተስዓቱ ምእት ዓሠርቱ ወክልኤቱ ዓመተ ወሞተ ።
ወሐይወ ሄኖስ ምእት ወተስዓ ዓመተ ወወለዶ ለቃይናን ።
ወሐይወ ሄኖስ እምድኅረ ወለዶ ለቃይናን ሰብዓቱ ምእት ዓሠርቱ ወሓምስቱ ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለሄኖስ ተስዓቱ ምእት ወሓምስቱ ዓመተ ወሞተ ።
ወሐይወ ቃይናን ምእት ወሰብዓ ዓመተ ወወለዶ ለመላልኤል ።
ወሐይወ ቃይናን እምድኅረ ወለዶ ለመላልኤል ሰብዓቱ ምእት ወአርባዓ ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለቃይናን ተስዓቱ ምእት ወዓሠርቱ ዓመተ ወሞተ ።
ወሐይወ መላልኤል ምእት ስሳ ወሓምስቱ ዓመተ ወወለዶ ለያሬድ ።
ወሐይወ መላልኤል እምድኅረ ወለዶ ለያሬድ ሰብዓቱ ምእት ወሠላሳ ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለመላልኤል ስሳ ምእት ተስዓ ወሓምስቱ ዓመተ ወሞተ ።
ወሐይወ ያሬድ ምእት ስሳ ወክልኤቱ ዓመተ ወወለዶ ለሄኖክ ።
ወሐይወ ያሬድ እምድኅረ ወለዶ ለሄኖክ ስሳ ምእት ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለያሬድ ተስዓቱ ምእት ስሳ ወክልኤቱ ዓመተ ወሞተ ።
ወሐይወ ሄኖክ ምእት ስሳ ወሓምስቱ ዓመተ ወወለዶ ለማቱሰላ ።
ወአሥመሮ ሄኖክ ለእግዚአብሔር ወሐይወ ኄኖክ እምድኅረ ወለዶ ለማቱሰላ ክልኤቱ ምእት ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለሄኖክ ሠለስቱ ምእት ስሳ ወሓምስቱ ዓመተ ።
ወአሥመሮ ሄኖክ ለእግዚአብሔር ወፈለሰ እስመ እግዚአብሔር ከበቶ ውስተ ገነት ።
ወሐይወ ማቱሰላ ምእት ሰማንያ ወሰብዓቱ ዓመተ ወወለዶ ለለሜክ ።
ወሐይወ ማቱሰላ እምድኅረ ወለዶ ለለሜክ ሰብዓቱ ምእት ሰማንያ ወክልኤቱ ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለማቱሰላ ተስዓቱ ምእት ስሳ ወተስዓቱ ዓመተ ወሞተ ።
ወሐይወ ለሜክ ምእት ሰማንያ ወክልኤቱ ዓመተ ወተወልደ ሎቱ ወልድ ።
ወሰመዮ ስሞ ኖኅ እስመ ይቤ ዝንቱ ይናዝዘኒ እምነ ምግባርየ ወእምጻማ እደውየ ወእምድር እንተ ረገማ እግዚአብሔር ።
ወሐይወ ለሜክ እምድኅረ ወለዶ ለኖኅ ሓምስቱ ምእት ተስዓ ወሓምስቱ ዓመተ ወወለደ ደቀ ወአዋልደ ።
ወኮነ ኵሉ መዋዕሊሁ ለለሜክ ሰብዓቱ ምእት ወሰብዓቱ ዓመተ ወሞተ ።
ወኮኖ ለኖኅ ሓምስቱ ምእት ዓመተ ወወለደ ሠለስቱ ደቂቀ ዘውእቶሙ ሴም ወካም ወያፌት ።
ወእምዝ አመ ኮኖ ለአብራም ተስዓ ወተስዓቱ ዓመቱ አስተርአዮ እግዚአብሔር ለአብራም ወይቤሎ አነ ውእቱ እግዚአብሔር ወአሥምር ቅድሜየ ወኩን ንጹሐ ።
ወእሠይም ኪዳነ ማእከሌየ ወማእከሌከ ወአበዝኀከ ጥቀ ።
ወወድቀ አብራም በገጹ ወይቤሎ እግዚአብሔር ።
ናሁ እሠይም ኪዳንየ ማእከሌከ ወትከውን አበ ብዙኅ አሕዛብ ።
ወኢይሰመይ እንከ ስምከ አብራም አላ ትሰመይ አብራሃም እስመ አበ ብዙኅ አሕዛብ ረሰይኩከ ።
ወአስተባዝኀከ ጥቀ ፈድፋዶ ወእሬስከ ከመ ይፃእ እምኔከ አሕዛብ ወነገሥት ።
ወእሠይም ኪዳንየ ማእከሌየ ወማእከሌከ ወማእከለ ዘርእከ እምድኅሬከ በመዋዕሊሆሙ ከመ ይኩንከ ሕገ ዘለዓለም ከመ አነ ውእቱ አምላክ ።
ወእሁባ ለዛቲ ምድር ለዘርእከ እንተ ውስቴታ ተኀድር ወኵሎ ምድረ ከናአን ከመ ይኰንንዋ ለዓለም ወእከውኖሙ አምላኮሙ ።
ወይቤሎ እግዚአብሔር ለአብራሃም አንተ ዕቀብ ሕግየ ወዘርእከ እምድኅሬከ በመዋዕሊሆሙ ።
ወዛቲ ይእቲ ሥርዐትየ እንተ ተዐቅብ ማእከሌየ ወማእከሌክሙ ወማእከለ ዘርእከ እምድኅሬከ ከመ ትግዝሩ ኵሎ ተባዕተክሙ ።
ትግዝሩ ከተማ ነፍስትክሙ ወይኩንክሙ ሥርዐተ ማእከሌየ ወማእከሌክሙ ።
ወለሕፃን ትገዝሩ በሳምንት ዕለት ወኵሎ ተባዕተክሙ በመዋዕሊክሙ ወልደ ቤትክሙኒ ወኵሎ ዘተሣየጥክሙ በወርቅክሙ ።
ወትከውን ሥርዐትየ ውስተ ሥጋክሙ ኪዳንየ ዘለዓለም ።
ወዘኢተገዝረ ከተማ ነፍስቱ በሳምንት ዕለት ለትደምሰስ ይእቲ ነፍስ እምነ ዘመዳ እስመ ኀደገት ሥርዐትየ ።
ወይቤሎ እግዚአብሔር ለአብርሃም ሶራ ብእሲትከ ኢትሰመይ እንከ ሶራ አላ ይኩን ስማ ሳራ ።
እስመ እባርካ ወእሁባ ውሉደ እምኔከ አሕዛብ ወነገሥተ አሕዛብ ይወጽኡ እምኔሃ ።
ወወድቀ አብርሃም በገጹ ወሥሕቀ ወሐለየ በልቡ እንዘ ይብል እንዘ ምእትኑ ዓመት ሊተ እወልድ ወልደ አነ ወሳራኒ እንተ ትስዓ ዓም ላቲ ትወልድ ።
ወይቤሎ አብርሃም ለእግዚአብሔር ዝንቱ ይስማኤል እንከሰ ውእቱ ይሕየወኒ በቅድሜከ አስተበቍዕ እግዚኦ ።
ወይቤሎ እግዚአብሔር ለአብርሃም ኦሆ ወናሁ ሳራኒ ብእሲትከ ትወልድ ለከ ወልደ ወትሰምዮ ስሞ ይስሐቅ ።
ወአቀውም ሥርዐትየ ኀቤሁ ለኪዳን ዘለዓለም ወለዘርኡ እስከ እምድኅሬሁ ።
ወበእንተ ይስማኤልኒ ናሁ ሰማዕኩከ ወእባርኮ ወአበዝኆ ወአስተባዝኆ ጥቀ ።
ወዐሠርተ ወክልኤተ አሕዛበ ይወልድ ወእገብሮ ሕዝበ ዐቢየ ።
ወኪዳንየሰ አቀውም ምስለ ይስሐቅ ዘትወልድ ለከ ሳራ በዝንቱ ጊዜ በካልእት ዓመት ።
ወሶበ ፈጸመ እግዚአብሔር ተናግሮቶ ዐርገ እምኀቤሁ ለአብርሃም ።
ወነሥኦ አብርሃም ለይስማኤል ወልዱ ወለኵሉ ልደ ቤቱ ወለኵሉ ተባዕት ዘተሣየጠ በወርቁ ወለኵሉ ሰብአ ቤቱ ለአብርሃም ።
ወገዘሮሙ ከተማ ሥጋ ነፍስቶሙ በከመ ይቤሎ እግዚአብሔር ።
ወይእተ አሚረ ትስዓ ወትስዓቱ ይመቱ ሎቱ አመ ተገዝረ ከተማ ነፍስቱ አብርሃም ።
ወይስማኤልኒ ወልዱ ዐሠርቱ ወሠለስቱ ዓመቱ አመ ተገዝረ ከተማ ሥጋ ነፍስቱ ።
ወበጊዜሃ ለይእቲ ዕለተ ተገዝረ አብርሃም ወይስማኤል ወልዱ ።
ወኵሉ ሰብአ ቤቱ ተገዝሩ ።
ወሶበ ይኔጽር ያዕቆብ ወይሬኢ ነዋ ዔሳው እኁሁ መጽአ ወነዋ አርባዕቱ ምእት ዕደው ምስሌሁ ወነፈቆሙ ያዕቆብ ለደቂቁ ወኀበ ልያ ወኀበ ራሔል ወኀበ ክልኤሆን ዕቁባቲሁ ።
ወረሰዮን ለዕቁባቲሁ ምስለ ደቂቆን ቅድመ ወልያ ወደቂቃ ድኅሬሆን ወራሔል ወዮሴፍ ድኅሬሃ ።
ወውእቱሰ ቅድሜሆሙ ሖረ ወሰገደ ውስተ ምድር ስብዕ እስከ ይበጽሕ ኀበ እኁሁ ።
ወቀደመ ረዊጸ ዔሳው ወተቀበሎ ወሐቀፎ ክሳዶ ወሰዐሞ ወበከዩ ክልኤሆሙ ።
ወሶበ ነጸረ ወርእየ ክልኤሆን አንስቲያሁ ወደቂቆን ወይቤሎ ምንትከ እሙንቱ እሉ ወይቤሎ ደቂቅየ እሙንቱ ዘምሕሮ እግዚአብሔር ለገብርከ ።
ወመጽአ ዕቁባቲሁ ወደቂቆን ወሰገዳ ።
ወመጽአት ልያ ወደቂቃ ወሰገደት ወእምዝ መጽአት ራሔል ወዮሴፍ ወሰገደት ።
ወይቤሎ ምንትከ ውእቱ ዝንቱ ኵሉ ተዓይን ዘረከብኩ ወይቤሎ ያዕቆብ ለዔሰው ዘገበርኩ ለከ እግዚኦ ከመ እርከብ ሞገሰ በቅድሜከ ።
ወይቤ ዔሳው ብየ አንሰ ብዙኀ አንተ እኁየ ወይኩንከ ለከ ዘዚአከ ።
ወይቤሎ ያዕቆብ ለእመ ረከብኩ ሞገሰ በቅድሜከ ተመጠው እምነ እዴየ አምኃየ እስመ በእንተ ዝንቱ እሬኢ ገጸከ ከመ ዘይሬኢ ገጸ እግዚአብሔር ።
ወእመሰ ታፈቅረኒ ንሢእ አምኃየ ዘአምጻእኩ ለከ እስመ ምሕረኒ እግዚአብሔር ወብየ ኵሎ ወአገበሮ ወነሥአ ።
ወይቤሎ ዔሳው ተንሥኡ ንሑር እንተ መንጸር ።
ወይቤሎ ያዕቆብ ለሊከ ታአምር እግዚኦ ከመ ድኩማን ደቂቅ ወአባግዕ ወእጕላትኒ የሐርሣ ላዕሌየ ወለእመሰ መረድነ ላዕሌሆሙ አሐተ ዕለት ወእማእኮ ሰኑየ ይመውቱ ኵሉ እንስሳነ ።
ሑር አንተ እግዚእየ ቅድመ ገብርከ ወንሕነሰ በከመ ንክል ነሐውር እስመ ንዋዕልሂ ውስተ ፍኖት እንዘ ነሐውር ወሶበሂ ነሐውር በእግረ ደቂቅ ነሐውር እስከ ንበጽሕ ኀበ እግዚእነ ውስተ ሴይር ።
ወይቤሎ ዔሳው እኅድጌ እምነ ዝንቱ ሕዝብ ዘምስሌየ ወይቤሎ ለምንትኑ ዝንቱ የአክለኒ ዘረከብኩ ሞገሰ በቅድሜከ እግዚኦ ።
ወገብአ ዔሳው ፍኖቶ በይእቲ ዕለት ውስተ ሴይር ።
ወያዕቆብሰ ኀደረ ውስተ ተዓይን ወገብረ ሎቱ ሐጹረ ህየ ሎቱሂ ወለእንስሳሁ ወበእንተዝ ሰመዮ ለውእቱ ብሔር ማኅደር ።
ወበጽሐ ያዕቆብ ውስተ ሴሌም ውስተ ሀገረ ሴቄሞን እንተ ሀለወት ውስተ ደብረ ከናአን ወሶበ መጽአ እምነ አፍላግ ዘሶርያ ወበጽሐ አንጻረ ሀገር ።
ወአኀዘ ደወለ ገራህት ወተከለ ህየ ማኅደረ ወገራህታሰ እንተ ተሣየጠ እምነ ኤሞር አቡሁ ለሴኬም በምእት አባግዕ ።
ወአቀመ በህየ ምሥዋዐ ወጸውዖ በህየ ለአምላከ እስራኤል ።
ወይቤሎ እግዚአብሔር ለያዕቆብ ተንሥእ ሑር ውስተ ቤቴል ወንበር ህየ ወግበር በህየ መሥዋዕተ ለእግዚአብሔር ዘአስተርአየከ አመ ትትኀጣእ እምነ ገጸ እኁከ ዔሳው ።
ወይቤሎሙ ያዕቆብ ለሰብአ ቤቱ ለኵሎሙ እለ ምስሌሁ አሰስሉ እምኔክሙ ዛተ አማልክተ ነኪር ወአውፅኡ አልባሲክሙ ወወልጡ አልባሲክሙ ።
ወተንሥኡ ንዕረግ ውስተ ቤቴል ወንግበር በህየ ምሥዋዐ ለእግዚአብሔር ዘሰምዐኒ በዕለተ ምንዳቤየ ዘሀሎ ምስሌየ ወአድኀነኒ በፍኖትየ ወአዕደወኒ ።
ወወሀብዎ ለያዕቆብ ኵሎ አማልክተ ነኪር ወኵሎ ዘሀሎ ኀቤሆሙ ወአዕኑገኒ ዘውስተ እዘኒሆሙ ወኀብአ ያዕቆብ ውስተ ዕፅ ዘሴቄሞን ወአሕጐሎሙ እስከ ዮም ወእስከ ዛቲ ዕለት ።
ወግዕዘ እስራኤል እምነ ሴቄም ወኮነ ፍርሀተ እግዚአብሔር ላዕለ እማንቱ አህጉር እለ ዐውዶሙ ወኢተለውዎሙ ድኅሬሆሙ ለደቂቀ እስራኤል ።
ወበጽሐ ያዕቆብ ውስተ ሉዛ እንተ ውስተ ምድረ ከናአን ።
ወነደቀ በህየ ምሥዋዐ ወሰመዮ ስሞ ለውእቱ መካን ቤቴል ወእስመ በህየ አስተርአዮ እግዚአብሔር አመ ተኀጥአ እምገጸ ዔሳው እኁሁ ።
ወሞተት ዲቦራ ሐፃኒታ ለርብቃ ወተቀብረት በታሕቱ እምነ ቤቴል ኀበ ዕፀ በለን እንተ ላሕ ።
ወአስተርአዮ ለያዕቆብ እግዚአብሔር አመ ወፅአ እማእከለ አፍላግ ዘሶርያ ወባረኮ እግዚአብሔር ።
ወይቤሎ ኢይሰመይ ስምከ ያዕቆብ ዳእሙ እስራኤል ።
ወይቤሎ አነ ውእቱ አምላክከ ብዛኅ ወተባዛኅ ወይኩን እምኔከ አሕዛብ ወበሓውርተ አሕዛብ ወነገሥት ይፃኡ እምኔከ ።
ወምድር እንተ ወሀብኩ ለአብርሃም ወለይስሐቅ ለከ እሁባ ወለዘርእከ እምድኅሬከ እሁባ ለዛቲ ምድር ።
ወዐርገ እግዚአብሔር እምኀቤሁ እምውእቱ ብሔር ኀበ ተናገሮ እግዚአብሔር ።
ወአቀመ ያዕቆብ ሐውልተ ውስተ ውእቱ ብሔር ኀበ ተናገሮ ወአውጽሐ ሞጻሕተ ላዕሌሃ ወከዐወ ላዕሌሃ ቅብአ ።
ወሰመዮ ስሞ ያዕቆብ ለውእቱ መካን ቤቴል ።
ወግዕዘ እምነ ቤቴል ወተከለ ማኅደረ ኀበ ማኅፈድ ዘጋዴር ወእምዝ ሶበ ቀርበ ለምድረ እፍራታ ለበጺሐ እፍራታ ወለደት ራሔል ወዐፅበት ውስተ ወሊድ ።
ወእምዝ እንዘ ሀለወት ውስተ ማሕመመ ወሊድ ትቤላ እንተ ታሐርሳ እመንኒ ከመዝኒ ይከውነኪ ወልደ ።
ወእምዝ እንዘ አልጸቀት ትፃእ ነፍሳ እሰመ ቦቱ ሙተታ ሰመየቶ ስሞ ወልደ ጻዕርየ ወአቡሁሰ ሰመዮ ብንያም ።
ወሞተት ራሔል ወተቀብረት ውስተ ፍኖት ዘእፍራታ እንተ ይእቲ ቤተ ሌሔም ።
ወአቀመ ያዕቆብ ሐውልተ ላዕለ መቃብራ ወይእቲ ተሰምየት ሐውልተ መቃብረ ራሔል እስከ ዮም ።
ወእምዝ እንዘ ሀሎ እስራኤል ውስተ ምድር ሖረ ሩቤል ወሰክበ ምስለ ዕቅብተ አቡሁ ያዕቆብ ምስለ በላ ወሰምዐ እስራኤል ወኮነ እኩየ በቅድሜሁ ወዐሠርቱ ወክልኤቱ እሙንቱ ደቂቀ ያዕቆብ ።
ደቂቀ ልያ ሩቤል በኵሩ ወስምዖን ወሌዊ ወይሁዳ ወይሳኮር ወዛቡሎን ።
ወደቂቀ ራሔል ዮሲፍ ወብንያም ወእሉ እሙንቱ ደቂቀ ያዕቆብ እለ ተወልዱ ሎቱ በማእከለ አፍላግ ዘሶርያ ።
ወበጽሐ ያዕቆብ ኀበ ይስሐቅ አቡሁ ውስተ ሀገረ ምንባሬ እንተ ውስተ ሐቅል እንተ ይእቲ ኬብሮን በምዱረ ከናአን ኀበ ነበሩ አብርሃም ወይስሐቅ ።
ወኮነ መዋዕሊሁ ለይስሐቅ ምእተ ወሰማንያ ዓመተ ።
ወረሢኦ ሞተ ወወደይዎ ኀበ አዝማዲሁ ረሢኦ ወፈጺሞ መዋዕሊሁ ቀበርዎ ዔሳው ወያዕቆብ ደቂቁ ።
ወይቤሎ እግዚአብሔር ለኖኅ ባእ አንተ ወኵሉ ቤትከ ውስተ ታቦት እስመ ኪያከ ረከብኩ ጻድቀ በቅድሜየ በዛቲ ትውልድ ።
እስመ ዓዲ ሰቡዕ መዋዕል ወአመጽእ ዝናመ ላዕለ ምድር አርብዓ ዕለተ ወአርብዓ ሌሊተ ወእደመስስ ኵሎ ዘይትሐወስ ዲበ ምድር ።
ወገብረ ኖኅ ኵሎ ዘአዘዞ አምላኩ እግዚአብሔር ።
ወአሜሃ ኮኖ ለኖኅ ስድስቱ ምእት ዓመተ ወመጽአ አይኅ ላዕለ ኵሉ ምድር ።
ወቦአ ኖኅ ወብእሲቱ ወደቂቁ ወአንስትያ ደቂቁ ምስሌሁ ውስተ ታቦት በእንተ ማየ አይኅ ።
ወእምነ አዕዋፍ ንጹሕ ወዘኢኮነ ንጹሐ ወእምነ እንስሳ ንጹሕ ወዘኢኮነ ንጹሐ ወእምነ ኵሉ ዘይትኀወስ ዲበ ምድር ።
ክልኤ ክልኤ ቦኡ ኀበ ኖኅ ውስተ ታቦት ተባዕት ወአንስት በከመ አዘዞ እግዚአብሔር ለኖኅ ።
ወኮነ እምድኅረ ሰቡዕ መዋዕል መጽአ ማየ አይኅ በላዕለ ምድር ።
